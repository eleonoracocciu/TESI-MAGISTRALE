Nel 2016 mi è stato conferito un premio dal National Forum for Teaching &amp; Learning supportato e sponsorizzato dal Ministero dell'Istruzione in Irlanda, dal un nome un po' particolare: "National Teaching Hero".
La motivazione di questo premio è stata la mia disponibilità nei confronti degli studenti e la mia capacità di creare ambienti didattici meno formali, più rilassanti.
Immaginiamo che questa sia una grande classe universitaria.
Di solito entro in classe, [e ne]i primi dieci minuti, quando gli studenti entrano e si siedono, collego il mio computer agli speakers e metto una musica classica.
Penso questo sia il primo passo per creare ambienti didattici meno formali e più rilassanti e per cercare di mantenere alta l'attenzione degli studenti.
Purtroppo non è sempre facile.
Durante le mie lezioni uso un metodo usato fin dall'antichità: storytelling!
A livello pedagogico, lo storytelling è un metodo che si basa sull'uso di narrative, per trasmettere la conoscenza agli studenti.
È proprio con questo metodo che vorrei iniziare la mia lezione, spiegandovi, descrivendovi un topic sulla bocca di tutti ormai: l'Intelligenza Artificiale.
Come tutte le storie che si raccontano ai bambini, vorrei iniziare la mia storia con "C'era una volta".
Seconda Guerra Mondiale, 1942, Regno Unito, Bletchley Park: una residenza a nord di Londra.
C'era un giovane trentenne: Alan Turing.
Alan si laurea al King's College di Cambridge e ottiene un dottorato di ricerca in Logica all'università di Princeton, in America.
In quel periodo, i tedeschi usavano una macchina speciale: Enigma.
Era come una macchina da scrivere: l'operatore digitava dei tasti, però, anziché stampare su un foglio quelle lettere, venivano stampate altre lettere secondo una codifica impostata meccanicamente sotto la macchina.
I tedeschi usavano questo meccanismo per comunicare fra di loro.
Chiunque intercettasse questo foglio aveva davanti a sé un testo senza senso.
Era criptato!
Alan Turing fu una delle figure principali, a Bletchley Park: col suo team egli costruì una macchina, quella che potete vedere dietro, in grado di decifrare questi testi scritti dai tedeschi.
Per questa invenzione si pensa che la guerra sia terminata con due anni di anticipo, salvando molte vite umane.
Alan Turing continua dopo la guerra a fare le sue ricerche in Logica ed è considerato il padre dell'informatica, il padre dell'Intelligenza Artificiale.
Con la sua macchina di Turing, egli formalizza il concetto di computer ancora prima che il computer venisse creato in pratica.
Nel 1950 pubblica un articolo sulla rivista "Mind": "Computing machinery and intelligence", dove propone il test di Turing.
La domanda dietro il test di Turing è una [domanda] ben precisa: possono le macchine pensare?
Da qui ha inizio l'Intelligenza Artificiale.
Probabilmente molti di voi hanno visto il film "The imitation game": Il gioco dell'imitazione.
Ve lo voglio spiegare.
Supponiamo ci sia una persona qui, che digita i tasti al computer, che chiede, che pone delle domande e dall'altra parte del terminale una macchina M e un operatore O.
In maniera alternata, la macchina M e l'operatore O forniscono le risposte alla persona P. Si dice che la macchina M passa, supera il test di Turing se la persona P non è in grado di capire quando le risposte provengono dalla macchina e quando le risposte provengono dall'operatore.
Questo è l'Imitation Game.
La macchina deve possedere delle caratteristiche speciali per superare il test di Turing.
Deve interpretare il linguaggio naturale: la domanda che viene dalla persona.
Deve rappresentare la conoscenza per formulare le risposte.
Deve ragionare in maniera automatica per formulare queste risposte.
E deve apprendere in maniera automatica.
Ci sono diversi approcci per studiare l'Intelligenza Artificiale.
Uno di questi è l'approccio cognitivo: si basa sul pensiero umano.
Secondo questo approccio, ci sono due modi per studiare il pensiero umano: o si cerca di catturare i pensieri nel momento in cui avvengono, oppure si cerca di modellare i pensieri a livello psicologico.
Per questo si dice che l'Intelligenza Artificiale è strettamente connessa alle scienze neurali cognitive e alla psicologia.
Secondo questo approccio, l'assunzione è che, se riusciamo ad avere una rappresentazione fedele del pensiero umano, allora la possiamo trasferire in una macchina.
Un altro approccio è l'approccio delle leggi del pensiero razionale.
Probabilmente molti di voi hanno sentito parlare del sillogismo di Aristotele.
Socrate è un uomo; tutti gli uomini sono mortali; [quindi] Socrate è mortale.
Questo è un argomento deduttivo: date due premesse veritiere, si deduce una conclusione veritiera.
Da qui nasce la logica deduttiva.
Secondo l'approccio delle leggi del pensiero, si cerca di costruire argomenti deduttivi e trasferirli in una macchina.
Un altro approccio è l'approccio degli agenti razionali.
Un agente razionale, un'entità, deve agire, deve adattarsi al contesto, deve porsi degli obiettivi, e saperli portare a termine, e deve agire in maniera razionale.
Quindi il test di Turing è collegato agli agenti intelligenti.
Riformulando la frase di Turing: "Può una macchina pensare?
", possiamo dire: è possibile creare una macchina, un agente artificiale, in grado di pensare, esibire intelligenza e razionalità?
L'Intelligenza Artificiale, quindi, ha l'obiettivo di creare entità artificiali intelligenti.
Il vostro telefonino è un'entità.
Tramite la costruzione di entità artificiali si cerca di comprendere l'intelligenza come costrutto psicologico.
Una volta che abbiamo una maggiore conoscenza su questo concetto, si cerca di costruire entità artificiali intelligenti a supporto dell'uomo: è un ciclo.
Ma vediamo oggi se le macchine possono pensare.
Vorrei descrivervi un po' lo stato dell'arte dell'Intelligenza Artificiale e vorrei usare cinque classi per classificare agenti artificiali secondo le loro capacità: abbiamo agenti sotto-umani; para-umani; sovra-umani; super-umani; infine abbiamo gli agenti ottimali.
Ve li voglio spiegare con qualche esempio.
Agenti ottimali sono quegli agenti che agiscono meglio di tutti gli uomini e non si può fare meglio.
Ad esempio agenti che risolvono il cubo di Rubik, giocano a Forza 4 nel modo migliore, giocano a Tris.
Pensate che qualche anno fa un ragazzo, dato lo stato iniziale del Cubo di Rubik, lo ha risolto in 4.73 secondi.
Qualche mese fa hanno creato un agente, un robot, che è in grado di risolverlo in 0.63 secondi.
Abbiamo gli agenti super-umani che agiscono meglio di tutte le persone, ad esempio nel gioco degli scacchi, nel gioco dello Scarabeo.
Qualche anno fa il campione russo di scacchi Kasparov è stato battuto da un agente artificiale.
Abbiamo gli agenti sovra-umani, quelli che agiscono meglio della maggior parte delle persone, ad esempio nel gioco del poker texano, rispondere alle domande del Quiz Show.
Abbiamo agenti para-umani, che agiscono quasi come tutte le persone, ad esempio in attività cognitive, come le parole crociate o la classificazione di immagini.
E infine abbiamo agenti sotto-umani, che agiscono peggio di tutte le persone.
Esempi sono la classificazione di oggetti, il riconoscimento della calligrafia, il riconoscimento vocale, la traduzione da una lingua all'altra.
Ma se c'è una cosa che gli agenti artificiali oggi non sono in grado di fare è ad esempio la disambiguazione: stiamo parlando del frutto come la mela, o stiamo parlando del marchio della Apple Corporation?
E una cosa che gli agenti non sono in grado di fare è il ragionamento nel mondo reale in situazioni di incertezza.
Queste oggi sono le maggiori limitazioni dell'Intelligenza Artificiale, per cui si pensa che siamo lontani dal superare il test di Turing.
Vediamo adesso [se], in futuro, potranno le macchine pensare?
Qualche anno fa, in America, è stato introdotto un concetto, dal nome "Singolarità Techologica": Ray Kurzweil, uno dei maggiori esperti di Intelligenza Artificiale al mondo.
Immaginate la linea del tempo.
Immaginate una linea che indica l'intelligenza umana, ascendente.
Adesso immaginate una linea rossa che indica l'intelligenza macchina, con un andamento esponenziale.
Questo andamento segue l'andamento previsto nella legge di Moore, per cui la complessità computazionale, ad esempio, misurata con il numero di transistor all'interno di un chip, raddoppia ogni due anni e quadruplica ogni quattro anni.
Secondo Ray Kurzweil, nel 2010 dovevamo essere in grado di far uso di questa complessità computazionale per emulare il cervello umano.
Io non ho visto niente.
Nel 2020 avremo accesso, per 1.000 dollari, a questa capacità computazionale.
Nel 2025, secondo Ray Kurzweil, dovremmo essere in grado di scansire in maniera precisa il nostro cervello.
E finalmente, nel 2029 le macchine supereranno il test di Turing!
E poi, nel 2045, egli indica il momento in cui avverrà la Singolarità Tecnologica, in cui le macchine, l'intelligenza delle macchine, seguirà un andamento esponenziale che cambierà radicalmente l'intelligenza umana.
Nel suo articolo pubblicato sulla rivista "Mind", Turing non solo propose il suo test, ma propone anche nove obiezioni contro il suo stesso test.
Queste obiezioni sono nove obiezioni contro l'Intelligenza Artificiale.
Qualche anno fa, quando ero studente all'Università di Varese, seguivo un corso di "Epistemologia, deontologia ed etica della Informatica", tenuto dal professor Gaetano Aurelio Lanzarone.
Purtroppo ci ha lasciato qualche anno fa.
Uno dei compiti che dovevamo svolgere era proporre una decima obiezione contro il test di Turing, contro l'Intelligenza Artificiale.
Io fui l'unico che propose una decima obiezione formulata con una equazione matematica, che etichettai "stupidità umana".
Ve la voglio descrivere in semplici termini.
Supponiamo di prendere l'intelligenza di tutte le persone e di metterla insieme.
Simbolo di sommatoria al lato sinistro dell'equazione.
E trasferiamo tutta questa intelligenza all'interno di una macchina.
Quindi otteniamo una eguaglianza di intelligenza.
Ma in qualche modo la macchina diventa più intelligente di noi.
Ma se è vero che siamo stati noi a trasferire la nostra intelligenza all'interno di una macchina e questa diventa più intelligente di noi, è anche vero che abbiamo lasciato che la macchina diventasse più intelligente di noi.
Quindi per concludere la mia storia, riallacciandomi alla domanda iniziale: "possono le macchine pensare?
", vorrei lasciarvi con una domanda aperta: ha veramente senso lasciarle pensare?
Grazie.
[Applausi]
Buonasera.
(Applausi) Quanti di voi oggi hanno scattato delle foto?
Coraggio!
OK, va be' questo mi dà più o meno la misura di non aver lavorato completamente invano.
Salve a tutti, mi chiamo Irene Alison, sono una giornalista che si occupa di fotografia.
Sono il direttore creativo di uno studio che si occupa di fotografia e sono una persona che fa tantissime foto con il proprio telefono, il che non fa assolutamente di me una fotografa.
Ho passato gli ultimi tre anni -questa sono io immersa tra le mie carte- a occuparmi di una materia liquida, la mobile photography, ovvero la fotografia prodotta e diffusa attraverso il telefono cellulare; i suoi limiti, le sue contraddizioni, le sue potenzialità, il suo impatto sul mercato, il suo uso progettuale e autoriale.
Ma che senso può avere tentare di comprendere un contemporaneo così contemporaneo che cambia mentre stiamo qui a discuterne?
Questa è solo una delle domande che mi sono posta in questi tre anni e che mi interessa condividere con voi stasera.
Ma ce ne sono molte altre: in che modo la mobile photography cambia i processi attraverso i quali comunichiamo?
Possiamo considerare la mobile photography un nuovo linguaggio per il modo in cui influenza sia l'estetica della visione che le forme della comunicazione?
La consapevolezza tecnica che c'è, nella produzione di uno scatto da parte di un fotografo professionista, fa ancora la differenza rispetto al semplice gesto di premere un pulsante su uno smart phone?
E in che modo la mobile photography cambia le forme e le strutture della fotografia professionale?
Per trovare delle risposte a queste domande ho cercato di aprire un confronto con foto editor, curatori, critici, teorici, che in merito alla mobile photography avessero avuto modo di elaborare esperienze e riflessioni.
Ai fotografi professionisti, invece, che per primi, già dieci anni fa, hanno abbracciato la sfida di questo nuovo mezzo, ho chiesto di condividere con me l'anatomia dei loro progetti, le ragioni delle loro scelte formali, gli esiti dei loro esperimenti di produzione e di condivisione delle immagini attraverso il cellulare.
Per trovare delle risposte mi sono guardata intorno e sono arrivata a New York.
Al desk della foto editor del New York Times magazine, Kathy Ryan a Berlino, nella sede di AIEM, uno dei maggiori attori nel nuovo mercato del mobile stock; a Parigi, nelle sale di Paris Photos, una delle più prestigiose fiere di fotografia al mondo.
Per entrare in quei luoghi in cui la fotografia si distribuisce, si vende, si mette in contesto e capire in che modo la mobile photography cambia questi ingranaggi.
Per trovare delle risposte, ho cercato di guardare oltre, oltre la superficie dei grandi luoghi comuni visivi del contemporaneo.
Il selfie, per esempio: il selfie è da imputarsi semplicemente a un delirio narcisistico globale?
È da mettersi in connessione, come alcuni psicologi hanno sostenuto, con il disturbo da dismorfismo corporeo?
È da riternersi addirittura correlato, come alcuni sociologi hanno scritto, con i bassi tassi occupazionali della generazione dei Millennials?
Oppure non può essere visto come una salutare affermazione di sé, come uno statement identitario, come una sovversiva riappropriazione della propria immagine, come viene giosamente rivendicato da visual artists femministe come Kate Durbin o Leah Schrager?
L'estetica finto-vintage, che ha segnato e ancora segna tanto la nostra visione mobile -questo è il mio cane, Zazì, vittima designata dei miei esperimenti fotografici- è semplicemente il frutto di un'epidemia mondiale di cattivo gusto, o invece, come ha sostenuto il sociologo Nathan Jourgonson, non può essere letta alla luce di più complessi fattori, di natura sociale, storica, persino economica?
Ma la fotografia, credo, non è il territorio delle risposte, è il territorio delle interpretazioni, e di questo fenomeno io ho cercato di dare un'interpretazione in un libro che si chiama: "iRevolution - Appunti per una storia della mobile photography", perchè di fronte al fluire incessante di immagini alle quali siamo esposti mi è sembrato utile provare a disegnare una mappa, se non per trovare la rotta, almeno per capire a che punto siamo.
E a che punto siamo?
La storia della mobile photography è breve, ma in pochi anni ha coinvolto milioni e milioni di persone; un nuovo codice, che supera ogni barriera linguistica, usato quotidianamente per comunicare, testimoniare, manifestare se stessi, alimentare un flusso costante di immagini che mette in comunicazione gli individui da un angolo all'altro del pianeta.
Un dialogo globale, o un monologare collettivo se volete, che ha dei numeri impressionanti.
Ogni due minuti oggi, scattiamo più immagini di quante l'umanità ne abbia scattate nell'intero XIX secolo.
Oltre 350 milioni di queste immagini vengono caricate ogni giorno su Facebook; più di 70 milioni su Instagram.
La produzione e la diffusione di immagini, di attività che fino a qualche anno fa riguardava una ristretta cerchia di professionisti, è diventata un'istintiva dilatazione della nostra esperienza quotidiana, una forma d'interazione sociale, un canale di proiezione della nostra sfera privata nella dimensione pubblica, in cui ci definiamo attraverso le immagini che produciamo, o meglio, esistiamo perché produciamo immagini.
E se la mobile photography è un nuovo linguaggio, allora è la lingua madre dell'uomo liquido, in un contemporaneo che è ancora fortemente segnato da quel processo di liquefazione delle certezze così brillantemente individuato dal filosofo Zygmunt Bauman come tipico di una modernità le cui strutture, il lavoro, la famiglia, la coppia, sono sempre più vacillanti e i cui attori sono punti instabili in un universo in movimento, spaesati di fronte alla miriade di messaggi che li colpiscono quotidianamente.
Il flusso della mobile photography sembra la forma di espressione più naturale, una visione liquida che si compone e decompone costantemente, basata semplicemente sulla gratificazione istantanea del nostro bisogno di condivisione.
Ma in un mondo in cui ognuno, in qualsiasi momento, può registrare e condividere qualsiasi evento con il proprio telefono cellulare, che ruolo resta al fotografo professionista?
E che differenza passa tra fotografi accidentali e fotografi consapevoli?
Da una parte, la facilità di utilizzo della camera del telefono cellulare ha trasformato la fotografia, da mestiere per professionisti, in linguaggio universale, portando a compimento quel processo di democratizzazione della fotografia cominciato con l'era Kodak e arrivato fino all'iPhone.
D'altra parte, l'uso del cellulare come strumento di ripresa ha offerto ai fotografi professionisti nuove possibilità nell'approccio alle storie, ai contesti, ai soggetti.
Ancora, da una parte, l'apertura a tutti, a tutti noi di una finestra di dialogo con un'audience potenzialmente globale ha spossessato il fotografo professionista del suo ruolo esclusivo come produttore e distributore di immagini, ne ha messo in crisi la funzione sociale, la posizione economica.
Basta pensare al ruolo che hanno avuto la mobile photography e i social network nella primavera Araba, dimostrando di essere un potente strumento per orientare l'opinione pubblica, e una capillare fonte di immagini e informazioni difficilmente controllabili dai regimi.
Questa è un'immagine di Cairo Open City, una mostra che il museo Folkwang di Essen ha dedicato al ruolo della mobile photography nella primavera Araba.
D'altra parte, però, provate a pensare che la possibilità di interazione diretta attraverso il Web, attraverso Instagram, tra il fotografo e l'audience ha liberato il fotografo dal passaggio obbligato per le mani dell'editor, l'ha liberato dalla necessità di sottostare a un'agenda politica, e a una linea editoriale dettata da altri, e non sempre in base a priorità giornalistiche.
Lo ha liberato dall'impossibilità di raggiungere i destinatari del proprio messaggio, se non attraverso canali tradizionali come siti d'informazione, magazine, quotidiani, gallerie di accesso e di risorse limitate e gli ha consentito di immettersi direttamente nel flusso delle news, veicolando contenuti visivi in tempo reale.
Un esempio particolarmente interessante l'ha offerto il magazine Time nel 2012 con la copertura, via Instagram, dell'uragano Sandy, quando Time ha dato a cinque fotografi le credenziali per entrare nel proprio account Instagram e postare direttamente, in tempo reale, attraverso il meccanismo del take over le proprie immagini, delineando così un nuovo modello di newsmaking e visual journalism -Il real time journalism- questa è la maquette del libro che ha avuto origine dopo questo esperimento.
E se è vero che nell'era di Snapchat fotografiamo compulsivamente, e raramente torniamo a guardare le nostre immagini producendo una quantità di fotografie di gran lunga superiore a quella che siamo in grado di ricordare, è vero anche che in questa stessa era nascono nuovi percorsi di preservazione della memoria iconografica, come per esempio, Save Family Photos, un account Instagram fondato da una fotografa Americana -Rachel La Coer Niesen- e dedicato alla conservazione del patrimonio universale della fotografia di famiglia ai tempi della bulimia fotografica scatta e fuggi.
Ogni foto raccolta attraverso un open poll a tutti gli utenti Instagram è il tassello di un come eravamo globale, in cui leggere in controluce l'evoluzione della fotografia e della società nel Novecento.
Oppure nascono nuovi percorsi di selezione curatoriale come 14&amp;15 Mobile Photographers, uno showcase internazionale per lavori autoriali prodotti e distribuiti attraverso l'iPhone creato da due fotografi Italiani, Giulio Napolitano e Giorgio Cosmich, attraverso un lavoro di scavo negli account Instagram di fotografi professionisti e non, e a un'accurata selezione di quelli con una maggiore consistenza stilistica e narrativa attorno a un tema.
Ma quali sono i fotografi che negli ultimi anni hanno adoperato questo strumento con una maggiore consapevolezza autoriale?
Sono fotografi come Michael Christopher Brown, Benjamin Lowy, o Ron Haviv, che hanno usato e usano lo smart phone in territori di conflitto, dimostrando come l'agilità e la discrezione del mezzo possano fare la differenza in termini di sicurezza personale e qualità dell'approfondimento.
Fotografi come Teru Kuwayama, che a partire da un semplice smart phone ha esplorato nuovi percorsi per il newsmaking, creando una piattaforma basetrek per mettere in contatto i soldati americani di stanza nel sud dell'Afghanistan con le loro famiglie, e creare così un motore di informazioni dal fronte di prima mano.
Brad Mangin, che l'ha usato per la fotografia di sport, territorio esclusivo di fotografi con apparecchi iperperformanti, e ne ha fatto un veicolo di narrazione intima e minimale sulla Major League di baseball.
Richard Koci Hernandez, che ne ha sfruttato la discrezione e la maneggevolezza per la street photography, creando un'estetica personalissima.
Radecliffe Roye, che ne ha fatto un veicolo di denuncia, dando volto alla comunità Afro-Americana di Brooklyn, e creando una community attenta e partecipe attorno al suo lavoro.
Matt Eich, che lo usa quotidianamente per costruire il suo album di famiglia innescando una riflessione su come Instagram cambia i confini della nostra privacy e il modo in cui costruiamo e conserviamo la nostra memoria visiva.
Peter DiCampo, che attraverso l'account Everyday Africa, dedicato al racconto di un' Africa quotidiana e normale, al di là degli stereotipi mediatici di matrice occidentale sulla crisi e sulla fame, ha dimostrato come la mobile photography, lungi dal limitarsi semplicemente a generare cliché visivi, possa essere utilizzata anche per mettere in discussione gli stereotipi foto-giornalistici.
Come Stefano De Luigi, che ha reinterpretato l'Odissea di Omero con il cellulare, raccontando nella serie Idissey uno dei patrimoni più antichi della storia dell'Occidente con lo strumento di visione più nuovo.
O come Anastasia Taylor-Lind, che ha fotografato i manifestanti scesi in piazza a Kiev durante le proteste di Maidan con una vecchia Bronica a pozzetto, e contemporaneamente ha registrato con il proprio cellulare il momento in cui l'otturatore della Bronica si chiude e nasce l'immagine, traducendo così un'esperienza fotografica in bilico tra analogico e digitale, lontano passato e stretto contemporaneo.
Bene, che cosa sanno fare questi fotografi che non sappiamo fare tutti?
Raccontare, andando alla periferia dell'azione, o cercando dei tagli di visione personalissimi sull'evento.
Evocare più che registrare, creando immagini che non sono mai strappate alla realtà, ma che nascono da un'interazione profonda tra fotografo e contesto, tra fotografo e soggetto.
Contaminare creativamente i codici dello storytelling, progettare in un'ottica crossmediale, pensando e realizzando i propri contenuti per essere diffusi su piattaforme diverse, e raggiungere audience differenti.
Fare network, utilizzando le connessioni in modo innovativo.
Puntare sull'esercizio autoriale del proprio punto di vista sul mondo e sulla qualità dell'approfondimento, perché qualunque sia lo strumento di ripresa prescelto, soltanto se l'intera progettualità fotografica è sorretta da una scrittura solida, articolata in modo coerente, potrà distinguersi dal rumore visivo di fondo, che ci affolla di occhi.
Tutto questo, credo, fa ancora la differenza tra una fotografia che è mera rincorsa del reale, sua bulimica riproduzione, sua autoreferenziale condivisione, e una fotografia che della realtà può essere ancora una potente metafora culturale.
Grazie a tutti.
(Applausi)
Lo sentite?
Lo sentite questo?
Quello che noi crediamo essere silenzio, in realtà sono 50 Hertz di corrente elettrica.
50 Hertz che sono entrati subdolamente nelle nostre vite, svegliandoci dall'illusione che il silenzio esista.
Ahimè, non esiste!
Quindi, anche in questa sala quei proiettori, questi schermi, emettono una frequenza di 50 Hertz.
Allora, tu immaginati: torni a casa, dopo una giornata di lavoro davvero stressante; mangi con la tua compagna o con il tuo compagno e poi ti sdrai a letto, nel buio della tua camera da letto, e pensi di essere da solo.
E invece no, c'è sempre lei, questa frequenza di 50 Hertz che ho semplicemente aumentato di volume, perché è impercettibile, nelle nostre case, nelle nostre vite, ma fa più o meno questo suono.
Ora, abbiamo un aspetto positivo - o meglio, parto prima dell'aspetto negativo: il silenzio non esiste.
Però abbiamo un aspetto positivo: non siamo mai soli, c'è sempre questa bella corrente, questa frequenza di 50 Hertz che ci accompagna.
Benissimo, però è noiosa.
E se la guardiamo, come un disegno, questa frequenza di 50 Hertz non è nient'altro che un'onda sonora, un'onda sonora con uno spettro bello ricco con il quale si può fare musica.
E allora mi sono domandata, Ma perché?
Perché tenercela così?
Perché non farci musica?
Ecco, sono una compositrice di colonne sonore e un'artista sonora un po' particolare perché mi sono complicata la vita decidendo di far musica solo ed esclusivamente attraverso il rumore.
I miei genitori divorziarono quando ero piccola, e - lo so, voi pensate che questa sia la classica storia strappalacrime.
E invece no, fu la rivelazione della mia vita.
Perché nella solitudine di quei giorni, nel peso del vuoto di quella casa, iniziai a far musica con tutto ciò che mi circondava.
Quindi, ogni complemento d'arredo non era più un classico complemento d'arredo, fermo, immobile e privo di voce, ma divenne il mio strumento musicale.
Con ampia gioia, tra l'altro, di mia mamma, che ogni tot non si trovava pentole e bicchieri.
Tra l'altro: mamma, ciao, mi stai guardando dallo streaming ed è una grande rivelazione anche questa.
(Applausi) Certo, a un certo punto provai a diventare una persona normale, e intendo dire "provai" perché iniziai a studiare chitarra, pianoforte.
Poi mi piaceva Woody Allen, quindi iniziai a suonare il clarinetto.
Il problema è che piaceva molto a Renzo Arbore, che ne scrisse una canzone maliziosamente ambigua rovinando così i miei primi anni di studio ingenuo.
E abbandonai anche clarinetto.
Giusto così, per non dare facili illusioni ai miei compagni di corso.
Perché però abbandonai tutto questo?
Perché studiai e scappai da quella notazione così rigida?
Perché c'è più armonia in un rumore.
Perché c'è più spettro sonoro in un rumore.
E mi piace paragonarlo ai problemi della vita.
Tutti noi abbiamo attaccato addosso un rumore, un fallimento, un qualcosa che ci ha fatto piangere; ma sono certa che quel rumore ci ha fatto crescere molto di più di un sorriso.
Ecco quindi che la mia missione, fin da quando son bambina, è quella di trasformare un fallimento, un rumore, in musica e armonizzare tutto quello che mi sta intorno.
Certo, avrei potuto farmi un bel giro di do alla Gino Paoli e tutto si sarebbe concluso, invece no.
Mi sono complicata in questo modo la vita.
Che cos'è il suono?
Ma soprattutto, che cos'è l'udito?
Ecco, l'udito è uno dei sensi più difficili da comprendere ma è anche il più immediato, il più facile, il più potente per trasmettere un'emozione.
Il nostro orecchio interno, la catena degli ossicini, il nostro timpano, raggiunge la massima funzionalità intorno alla quinta settimana di gestazione, dico quinta settimana di gestazione.
Questo vuol dire che noi iniziamo ad ascoltare ancor prima di parlare, iniziamo ad ascoltare ancor prima di vedere.
E questo non è un caso, perché il feto dev'essere pronto a ciò che lo aspetterà nella vita una volta nato, dev'essere pronto alla texture sonora.
Non deve aver paura, deve essere pronto!
Quindi, non a caso, se la mamma durante la gravidanza ha ascoltato punk rock britannico non c'è da stupirsi se il bambino, una volta nato, si addormenterà ascoltando, per esempio, i Sex Pistols.
Quindi, future mamme, vi prego, ed è una richiesta che vi faccio personalmente: attenzione alla scelta musicale.
Attenzione alla trap, più che altro, ok?
(Applausi) Che cos'è, però, il suono?
Il suono è tutto quello da cui siamo siamo circondati, il suono è l'intangibile che diventa emozione.
È quello che nelle nostre vite è completamente astratto: non si vede, non si tocca, ma è la colonna sonora di ogni giornata.
I litigi con il nostro partner, la mamma che ci sgrida, perché la mamma ci sgrida comunque sempre.
Tutto questo è la colonna sonora delle nostre giornate.
Certo, il visivo è molto più semplice, lo sappiamo.
Il visivo è quando entriamo alla Cappella Sistina e diciamo, è più piccola di come me la immaginassi!
Ma più piccola di che cosa?
È più piccola del Duomo di Milano?
Più piccola di San Pietro?
Più piccola di casa tua, magari?
Capita la stessa cosa quando una persona mi vede in video o sul palco e poi mi incontra di persona e mi dice: ti immaginavo più alta!
Eh beh, certo.
Anche perché più bassa sarebbe davvero impossibile.
Quindi, partendo da questo presupposto, il visivo è quello che ci permette di immaginare; ma il sonoro, l'udito, è quello che ci permette di sognare.
Proviamo a immaginare la nostra vita.
Mi piacerebbe capovolgere la vostra capacità di osservazione.
Siamo in vacanza, siamo al mare, non a caso.
E iniziamo a farci foto ai piedi: nella sabbia, poi al lettino, poi in un'altra prospettiva.
Poi foto dal basso non si fanno ma facciamo anche quelle.
Poi c'è l'orario aperitivo, quindi chiama un drone per fare una foto del drink da sopra, poi un po' di lato, poi a 360°.
Attenzione, è arrivata l'ora di cena: c'è il dolce, no non mangiare il dolce perché devo fare un sacco di foto, beh io ho un blog di food.
Non è vero, ma ho un blog di food che parla di food a chilometro zero, a chilometro 20, a chilometro non lo so, io ho perso il conto però è multicanale, multisensoriale, multi - talmente food che, a un certo punto, chi se ne food.
E nessuno mangia il dolce!
Lo fotografiamo, lo guardiamo, facciamo tanti video, ma non ci fermiamo mai ad ascoltare.
Noi non ci fermiamo mai ad ascoltare, ma nemmeno una persona che conosciamo.
E vi insegno un trucco: quando litigate con qualcuno, il momento migliore per conoscere la persona è rimanere in silenzio.
Quel silenzio che tra l'altro non esiste, by the way, e ascoltare, fermarvi ed ascoltare.
Come in questo momento.
Allora, io oggi vorrei portarvi con me.
Vorrei portarvi con me in giro per il mondo capovolgendo la vostra percezione di ascolto.
E vorrei partire raccontandovi il sogno della mia vita, il sogno della mia vita che nasce dall'ascolto di me stessa.
Per la prima volta, l'ascolto di me stessa.
Era il 2013, volevo fuggire lontanissimo dall'Italia.
Una serie di fallimenti, problemi e quant'altro.
Che poi si sono trasformati in armonia, ma mi spinsero a cercare un posto lontanissimo dall'Italia.
Ecco, decisi di scegliere una città sull'atlante.
Esisteva l'Atlante, sì è vero, c'era ancora l'Atlante.
E scelsi una delle città più lontane culturalmente, artisticamente e veramente lontana da me: Shanghai.
Decidetti di partecipare ad un concorso, vinsi una residenza artistica, iniziarono gli anni più belli della mia vita per il semplice fatto che, per la prima volta, mi stavo ascoltando.
Non avevo soldi, avevo tantissima paura, avevo un'idea ma ero la sola a crederci.
Ed era quella che avrei ascoltato i suoni di tutto il mondo, di tutte le città del mondo, creando per ciascun suono una colonna sonora di ogni città, chiamando questo progetto "The Sound of City".
Il tutto parte realmente dal frastuono delle città.
Le città sono un grandissimo strumento musicale.
Nell'accordare questo strumento musicale, tu riesci ad entrare nell'intimo delle città.
E vorrei portarvi, in questo momento a Shanghai, dove per 48 ore, non stop, ho registrato i suoni puri della città e ho creato una colonna sonora.
Quindi, in questo momento, vi voglio suonare Shanghai.
(Applausi) (Musica) (Applausi) Però vi ho visti, vi ho visti tutti!
Eravate concentrati ancora sul visivo, e questo è stato un test.
Non è vero, non è stato un test: ma diciamo che sia un test.
Eravate tutti incollati al visivo.
Ora, c'è una città che sono certa voi abbiate fotografato in ogni modo, e vi siate chiesti più di una volta, Ma quel fumo che esce dai tombini, che suono fa?
Ma il ponte di Brooklyn può suonare?
Sì, il ponte di Brooklyn è un eccezionale xilofono, tutto completamente in legno.
Ed ho voglia di suonarvelo, tra l'altro.
(Applausi) (Musica) (Applausi) Vi prego, ho il counter che mi sta veramente col fiato sul collo, e ho una cosa importantissima da dire.
Bello, bello, bellissimo; ma non è bello perché è dall'altra parte del mondo, non è magico perché sta da un'altra parte.
È magico perché è sotto i nostri occhi ogni giorno.
E magari molti di voi conoscono un paio di posti in questa foto.
La regola di "The Sound of City" è: 48 ore, senza dormire, in giro per una città perdendosi nella città stessa.
Be', io conoscevo Genova.
Conoscevo Genova, perché ci sono capitata tante volte.
Ci sono volutamente, capitata tante volte.
Ma non l'ho mai ascoltata in modo così profondo.
E ascoltandola in questo modo, vi posso dire che è tra le mie città preferite.
Ora scatta l'applauso, vi prego.
(Applausi) Detto questo, ho iniziato a registrare i primi suoni.
E i primi suoni mi sono stati dati da questi bambini, che in questo tubo di ferro, a Porto Antico, mi hanno dato questo campione audio.
E vi faccio sentire prima il campione audio grezzo, e poi quello elaborato.
(Musica) E ora quello elaborato.
Poi sono salita verso la spianata... di?
Pubblico: Castelletto - CL: Grandi.
E mi piace un po' -sempre per il fatto che tanto normale non sono mai stata, mi sono attaccata a questa maniglia bellissima e mi ha restituito una frequenza molto bassa che è diventata un sintetizzatore.
Suono grezzo.
Suono elaborato.
Certo, Genova è More than This.
Ehi, non era una battuta.
questa è una cosa seria.
Ad ogni modo, la scritta che vedete, costantemente, in Piazza De Ferrari non è solo una scritta: per me è un grandissimo strumento musicale, e mi ha aiutato a sostenere il beat di questa colonna sonora, e fa più o meno così.
L'ultimo suono, dopodiché vorrei davvero suonarvi Genova, è quella di tutte le barche del porto che noi siamo abituati a guardare da sopra.
Ma il suono è una percezione che è opposta alla vista, e quindi ho creato questo microfono, l'ho immerso per 48 ore dentro il porto di Genova e ho trovato un suono di un traghetto che mi ha dato una frequenza particolare che è diventata la melodia.
E quando dico che è diventata la melodia è perché, mettendola in loop, si è trasformata in quello che è la voce portante della colonna sonora.
Questo è il suono rock roll.
Eh certo, bello.
Adesso volevo farvi sentire Genova, ma me ne vado a questo punto.
No, ecco Genova come suona.
(Applausi) Ora lo sentite, questo?
Lo sentite, questo suono?
Questo è il suono delle nostre passioni, delle mie e delle vostre.
E per quanto la gente vi dirà che sono rumorose, stonate, fuori tempo, vale davvero sempre la pena ascoltarle.
E io ringrazio voi per l'ascolto.
Grazie!
(Applausi)
Come si dice "Give Back" in italiano?
La parola generalmente usata è restituzione: non è perfetta, ma rende l’idea.
In genere, l'idea della restituzione è legata alla restituzione monetaria, alla beneficenza.
Molto spesso, invece, la restituzione è legata a restituire quello che hai fatto, quello che hai imparato.
E passare dalla parte di quelli che dicono “non funziona nulla”, -poi, in Italia, “non funziona nulla in questo Paese” - a “Proviamoci”.
Quindi, nei prossimi 18 minuti condividerò qualche spunto di questa storia.
Partendo dalla fine degli anni ’90, nel ’99 precisamente, Questo è l'asilo di mio figlio a Redecesio, vicino a Segrate.
In quello stesso anno, mia moglie Monica organizzava la raccolta fondi per pagare il materiale dell’asilo.
Era un’attività molto pesante, fatta con molti genitori, alcuni però dicevano: “no, perché dobbiamo aiutare?
Dovrebbe pensarci lo Stato, il Comune” Ma la maggior parte faceva questi sforzi straordinari per aiutare l’asilo, per aiutare la comunità.
Ha raccolto 1.200.000 lire, per chi non si ricorda sono 600 euro di allora, ed è stato uno sforzo degli individui, uno sforzo straordinario.
Qualche mese dopo ci trasferiamo negli Stati Uniti, questa è una scolaresca simile, però in una scuola vicino a Seattle.
Questo è il figlio più grande.
E ci troviamo in una realtà completamente diversa: quello che era straordinario da noi ci accorgiamo che è una realtà totalmente ordinaria.
Il concetto del Give Back, della restituzione, è normalissimo.
Quindi lo sforzo straordinario di un manipolo di genitori italiani, è ordinario per tutta quella società.
Non che la società americana sia perfetta, tutt'altro: detto questo il concetto di restituzione -ho avuto fortuna, restituisco, aiuto la scuola, aiuto l’università, aiuto il museo, aiuti i teatri - e cioè tutte le comunità sostanzialmente vivono di restituzione, di volontariato.
Non che da noi non ci sia il volontariato: ma là è un fenomeno, è un circolo positivo, poi ci sono anche i meccanismi: c’è la deducibilità fiscale, ci sono i processi, funzionano.
È una società basata su questo.
Scorro dieci anni avanti.
Qualcuno di voi forse l'ha riconosciuto: questo è il lancio del sito a supporto del famoso Obama Care, sito che dice “The system is down at the moment”.
Trump ci sta tentando molto attivamente a far sì che “The system is down and the moment”.
Obama lancia il famoso Obamacare e c'è stata una débacle tecnologica incredibile.
Lancio tecnologico, hanno speso 100 milioni di dollari, - quindi non preoccupatevi, queste cose non succedono solamente in Italia, costruiscono un sito che non funziona.
Tantissimi milioni di contatti, e questa è la risposta standard che ricevevano.
In breve, critiche a non finire per qualche giorno, ma poi qualcuno ha smesso di criticare e... basta, si è dato da fare.
Passare dal criticare, che è facile e normale, al cercare di fare e aiutare, che è difficile e straordinario, per noi non è una cosa comune.
Questa è la copertina di Time Magazine che raffigura gli esperti di tecnologie che sono stati mandati da Google e altre aziende, si sono offerti e in accordo con la Casa Bianca hanno ri-architettato e rimesso in funzione il sito, in pochissime settimane, a un decimo dei costi, Da noi, probabilmente, molti avrebbero criticato “ma Google sicuramente ha i propri interessi a far questo".
E lo sforzo stra-ordinario, non ordinario, visto che sono finiti sulla copertina di Time Magazine, è stato molto interessante, ed è quello che voglio spiegare da che cosa era spinto.
Era spinto da persone che comunque hanno imparato moltissimo nella loro vita.
Avevano questa valigia, questo bagaglio, e hanno deciso di restituire le esperienze che avevano riempito la loro vita.
Esperienze che in questo caso riguardano la capacità di gestire grandi sistemi tecnologici, processi complessi, scalabili, ripetibili e renderli a loro volta ripetibili e scalabili.
E creare un sistema replicabile che è il US Digital Service.
Da questo sforzo poi è nato un sistema replicabile, quello che speriamo di fare anche noi.
Voglio soffermarmi sulla parola "modelli", perché uno impara anche dai modelli.
Quali sono stati gli Yoda della nostra vita che ci hanno ispirato e che ci hanno insegnato?
Quelli che ti hanno insegnato la perseveranza, la voglia di non mollare mai, di continuare a insistere, l’energia, l’empatia.
Quindi sono questi modelli che fanno parte di questo bagaglio che dobbiamo riusare e vogliamo restituire.
Per me ovviamente ha giocato non solamente quello che abbiamo detto finora, ma anche il fattore Italia.
Quasi da 20 anni via dall’Italia, l'idea di tornare ad aiutare c'era anche perché sono italiano e volevo proprio farlo.
Do or do not there is no try - Fare o non fare, non c'è tentativo.
Forse la versione italiana è: fare o non fare, non c'è solo da criticare.
Qualche anno più avanti, siamo a cinque, incontro Matteo Renzi a San Francisco, era venuto in visita alla Silicon Valley, Renzi era sensibile alla necessità della trasformazione in generale.
In alcune cose ci ha azzeccato, in altre un po' meno.
Trasformazione che deve passare anche per la trasformazione dei processi e per la trasformazione digitale della Pubblica Amministrazione.
Mi chiede “perché non ci vieni ad aiutare l'Italia per un paio d’anni?” ci penso, ci rifletto, Ne parlo ovviamente con mia moglie Monica e parlo col mio capo, Jeff Bezos.
Per tenerla breve ho deciso di applicare una metodologia di scelta, il cosiddetto “do not regret”, del non pentimento.
Tra qualche anno mi pento di averci provato e non riuscito, o mi pento di non averci neanche provato?
La scelta è stata fatta e quindi si va da Seattle a Roma per due anni, in congedo da Amazon.
“Ma chi te lo fa fare?
Molli Amazon, pro bono?
Ma sei matto!
Ma dai, qualcosa ti daranno sotto sotto”.
Queste sono solamente tante delle frasi, devo dire che abbiamo anche ricevuto tantissimo supporto quindi in questo momento ci stiamo concentrando su questa parte, ma la parte positiva c’era, c’è stata.
Mi preparo mentalmente allo scetticismo e alla burocrazia.
La gente mi chiede, "Ma te l'aspettavi questa burocrazia?”.
E sì che me l’aspettavo, ovvio.
Però lo scetticismo da noi è spesso cinismo, che caratterizza una certa mentalità: “Non ce la farai mai, ovviamente lo fai perché ne hai dei ritorni”.
Ne ho sentite molte di questo tipo.
A questo nostro Paese in verità manca molto il senso del bene comune, del fare delle cose perché pensi di aiutare e di migliorare una situazione, non solamente perché ne hai un interesse.
Ed eccoci qua: per i giovani di voi questo è un commissario; per quelli più anziani lo riconoscete come il commissario Maigret.
Dico questo perché il titolo, bruttissimo, - i figli mi han preso in giro dall'inizio - di Commissario Straordinario è semplicemente perché è il ruolo che mi permetteva di poter assumere delle persone da fuori dalla Pubblica Amministrazione.
Infatti l'unica cosa che avevo chiesto è: siccome i sistemi dal di dentro non si trasformano, vogliamo provare a trasformarli con gente che viene da fuori, dove il fatto di non conoscere la Pubblica Amministrazione è un asset e non una liability, è un vantaggio e non uno svantaggio.
Quindi sostanzialmente volevo creare una piccola squadra di 25 persone, un numero non grande ma neanche troppo piccolo, di esperti tecnologici, circa l’80 percento, 20 percento esperti di affari giuridici e legali, governativi, di comunicazione.
Qua vedete il post che avevo fatto quando da solo ho incominciato questa avventura.
Ho detto: perché non scriviamo quello che penso che accadrà?
In questo modo vogliamo attrarre talenti.
“Cari talenti che vivete in Italia, o che avete voglia di tornarci, anche temporaneamente, a un compenso probabilmente molto ben inferiore a quello che avete, come vi convinco?
Quindi mi sono messo nell’idea “ma come convinco qualcuno a venire a fare la stessa cosa che sto facendo io?
Tra l'altro, magari qualcuno di voi la riconosce.
Quella fotografia affianco dell'omino della Bell, che nel ’47 ha cablato tutti gli Stati Uniti.
Anzi, ha messo i fili del telefono a tutti gli Stati Uniti, in questo sforzo massiccio di revisione degli investimenti e delle infrastrutture, Abbiamo creato la visione, che è il "sistema operativo" del Paese; una serie di componenti fondamentali sui quali costruire servizi più semplici ed efficaci per i cittadini, la Pubblica Amministrazione, le imprese, attraverso prodotti digitali innovativi.
Visione, molto bella: l'implementazione è lacrime e sangue.
Ho continuato nel mio post, campo da calcio in salita.
Anzi quello è football americano, se non sbaglio.
E continuavo, “troveremo anche molte regole complicate e talvolta incomprensibili, è una facile predizione.
Dovremo imparare a gestire con intelligenza la burocrazia, molti ci diranno: "Non capite come funziona la Pubblica Amministrazione, ci hanno già provato in tanti, e hanno fallito, in Italia non funziona così".
E continuo, "Riceveremo molte critiche.
Alcuni commenti saranno sinceri e utili, altri saranno cinici e preconcetti.
Le critiche del primo tipo arriveranno da persone che vogliono offrire realmente, con spontaneità, il loro contributo" E ne ho trovati molti.
"Quelli del secondo tipo, da coloro che vogliono difendere lo status quo e che vedono il bicchiere sempre mezzo vuoto o che più semplicemente si sono rassegnate all’impotenza".
E questo è un grosso problema: rassegnarsi alle cose che non funzionano.
Vi ricordate questa immagine di prima, gli uomini e le donne sulla copertina di Time Magazine.
Eccoci qua.
Quindi, nonostante abbia cercato di scoraggiare il più possibile la gente a fare i colloqui, ho ricevuto circa 3.000 domande, di cui certamente almeno un centinaio decisamente qualificate.
Abbiamo usato tools digitali per i colloqui, un applicativo che si chiama Jaz, l'abbiamo embedded nel sito del Governo, abbiamo fatto un test di matematica e un test di coding per la parte tecnologica.
Il team ha raggiunto una massa critica di circa 15, 17 persone a Gennaio, adesso siamo un po più di 20.
Abbiamo subito cominciato ad operare: che cosa facciamo?
Di fatto ci occupiamo di idraulica.
Queste sono le tubature della Pubblica Amministrazione, alcune da fare, molte da connettere perché il grosso del problema è che i sistemi, i processi, gli applicativi, qualsiasi cosa che dovrebbe interconnettersi è a silos e non si connette.
E non sto parlando solamente di Machine to Machine, sto parlando anche di persone che non vogliono esporre i propri dati, i propri software, i propri applicativi.
Quindi si tratta di introdurre il concetto, scriverlo, spiegarlo e, in anni, implementarlo, di connettività, di interoperabilità.
Esporre il codice sorgente della Pubblica Amministrazione, il codice sorgente del software ovviamente.
E fare tantissima attività di Project Management.
Quindi tanta attività di idraulica.
Ma un po’ siamo anche pittori.
Per fare i servizi della PA, nel tempo bisogna farli migliorando l'interfaccia utente, rendendoli più semplici.
Tutte queste cose vanno fatte in parallelo: ma senza i tubi, non puoi fare il pittore.
Dopo qualche mese, nel maggio del 2017 abbiamo scritto in questi mesi il piano triennale della pubblica amministrazione, l'abbiamo fatto insieme all'AGI e ad altre persone che ci hanno aiutato.
Cosa ha di particolare il Piano Triennale per la Trasformazione Digitale della Pubblica Amministrazione?
In particolare ha una cosa: esiste.
Due, è scritto in maniera chiara, tecnologica ma anche di processo.
Per la prima volta è stato assorbito e sponsorizzato dal Governo.
Paolo Gentiloni ha firmato il decreto del Presidente del Consiglio dei Ministri: "La Trasformazione digitale è una priorità del Governo.
Il piano triennale richiede un gioco di squadra per semplificare la Pubblica Amministrazione, e la vita del cittadino".
Particolarità del piano: viene aggiornato una volta all'anno, perché i piani non possono essere statici, soprattutto in tecnologia.
E si apre alle amministrazioni.
Cos’è questo?
Questo è il solito modo di fare i piani in Italia, nella Pubblica Amministrazione: "Regolamento recante le regole tecniche - e leggete, probabilmente, tre pagine di visto e di connessioni ad altre norme e ad altre regole, e ad un certo punto si trovano le regole tecniche abbastanza nascoste, abbastanza incomprensibili.
Purtroppo non possiamo abolire queste cose, però possiamo fare, in parallelo, altre cose.
Quindi il piano triennale è messo su GitHub, i tecnologici di voi lo capiscono, è messo su forum, dove possiamo parlare con gli amministratori, farci dare i feedback, la documentazione è su Read the docs, in modo che gli amministratori stessi, i tecnologi della pubblica amministrazione e le software house possono migliorarlo.
Noi ci dedichiamo, in questo momento particolare, e questa è sempre una parte del piano, alle piattaforme abilitanti.
Cosa sono le piattaforme abilitanti?
Sono i pagamenti digitali, sono quelle cose che abilitano in orizzontale tutte le attività della pubblica amministrazione, di più ce ne saranno.
Pagamento digitale è uno, la carta d'identità elettronica è una piattaforma abilitante.
L'identità digitale è una piattaforma abilitante.
Il progetto maggiore che in questo momento abbiamo seguito si chiama Anagrafica Nazionale Popolazione Residente, È mettere, sto banalizzando tecnologicamente, tutti i dati di noi cittadini, che in questo momento sono su 8.000 silos diversi che sono gli 8.000 Comuni italiani, in un unico database sincrono, dove i dati si parlano tra di loro, sono tutti sincronizzati e parlano al resto degli applicativi dell’amministrazione.
Quando mi trasferisco da un Comune all’altro devo - innanzitutto la cosa viene gestita manualmente, poi devo io cittadino andare alla ASL, alla motorizzazione, a tutti quei posti dove devo dire tutte quelle cose che lo Stato già dovrebbe sapere.
Noi stiamo risolvendo la soluzione tecnologica, poi c'è da fare tanto sui processi.
Una settimana fa abbiamo fatto una Hack-a-thon seria, dove 800 sviluppatori software hanno lavorato su quelle applicazioni abilitanti, sono usciti 96 interventi bugfixing, quindi mettere a posto problemi di software, miglioramento della documentazione e addirittura nuovi progetti.
È stata fatta in 25 città italiane, a San Francisco, anche, che non è italiana ma ci sono tanti italiani che ci stanno aiutando dal punto di vista tecnologico al di fuori dall’Italia.
Tutto questo confluisce, e stiamo parlando di sostenibilità, replicabilità e scalabilità, nel sito developers.italia.it dove è esposta tutta la documentazione e tutti i codici, man mano sempre di più degli applicativi della Pubblica Amministrazione italiana.
Adesso ce ne sarà un quinto di quello che dovrebbe essere, forse anche di meno.
Il futuro è oggi.
Sogniamo un po’!
Stiamo lavorando anche su altri progetti che sostanzialmente non si limitano a fare da idraulica, entra in ballo anche il pittore.
Però serve che le tubature vengano completate, scusatemi se insisto.
Questo potrebbe essere, ad esempio, ed è una di quelle cose su cui a breve anche lasceremo la versione Alpha, si chiama Cittadinanza Digitale, ha il telefono, uno smartphone, hai l'identità digitale, ha i dati della carta d'identità elettronica, ha npr, è già funzionale e tutto questo ha l'obiettivo di rendere più semplice, familiare, l'interazione tra i cittadini e la Pubblica Amministrazione, con un'interfaccia semplice.
Stiamo sognando un po’, perché di lavoro ce n'è da fare veramente tanto, però deve essere questa la visione.
Poche settimane fa, La Stampa ha compiuto 150 anni, hanno scritto un inserto: “Il mondo che ci aspetta”.
Hanno chiesto a molte persone di parlare di quello che pensano possa accadere.
È stato chiesto di parlare di semplificazione della vita di tutti i giorni dei cittadini.
Ho colto l'occasione per scrivere un articolo di cui voglio citarvi alcuni pezzi.
“Si tratta di desiderio, un sogno e forse ce la facciamo, desideriamo un Paese dove i politici che cercano di comprendere la trasformazione digitale, invece di temerla e combatterla, sono la regola e non l’eccezione.
Un Paese nel quale le leggi riconoscono e promuovono il diritto a innovare, anziché imbrigliarlo.
Un Paese dove le forti competenze tecnologiche sono anche all'interno dello Stato e delle aziende pubbliche.
Un Paese dove ci sono più aziende pubbliche e private guidate da trentenni, che da settantenni.
Immagino infine un Paese dove lavorare per la Pubblica Amministrazione sia un onore.
Dove i cervelli migliori fanno a gara per lavorare nei centri di ricerca pubblica che sono veri e propri centri di eccellenza e innovazione che portano sviluppo al paese.
Può darsi che sia un sogno, e che i componenti per fare tutto questo - politici, di processo, digitali, tecnologici - siano veramente tanti, forse troppi: però, se non si ha un sogno sul quale puntare difficilmente si riescono a fare le cose.
Prima di concludere,questa è la mia mamma che apparteneva alle persone che mi hanno detto “Ma chi te l'ha fatto fare”.
(Risate) È qui seduta da qualche parte in questo teatro, tra l’altro.
A questo punto però lei è più tranquilla.
Anzitutto, sono riuscito a spiegarle cosa sto facendo.
E anche lei la pensa come noi, come il team, come i 25 ragazzi del team di trasformazione digitale, ha capito che quello che stiamo facendo e come tutti quelli che ci credono e vogliono fare qualche cosa... (Risate) "Si.
Può.
Fare!"
E se volete informazioni su di noi, il nostro sito e i nostri social.
Grazie.
(Applausi)
﻿Se avessi la possibilità di realizzare un desiderio, uno soltanto, per cambiare un aspetto della tua vita che non va come vorresti, che cosa cambieresti?
Voi che cosa cambiereste?
Alzi la mano chi cambierebbe il lavoro, il proprio capo, i propri collaboratori.
Avete paura, vi stanno guardando, per quello, eh?
Perché qua dietro lo so che c'è ...
Allora alzi la mano chi cambierebbe qualcosa del proprio corpo.
Magari perdere qualche chilo, o magari guadagnarli in muscoli.
Vabbè, qua già c’è più libertà.
Allora, alzi la mano chi cambierebbe conto corrente.
In meglio, s'intende.
Su questa ero certo che vi avrei preso tutti.
O magari siete di quelli che cambierebbero partner.
(Risate) Più volte nel corso della mia vita mi sono posto questa domanda.
Intendiamoci, non se cambiare partner.
E la risposta variava, perché alle elementari avrei voluto avere una famiglia più unita, ma i miei genitori erano separati; alle medie avrei voluto essere più bello, per piacere di più alle ragazze; al liceo avrei voluto sentire i professori più complici, mi sembravano tutti ostili e mi rifugiavo nella musica.
Qui, i grandi Vuoto a Rendere in sala prove.
Finita l’università avrei voluto lavorare, ma mi sono scontrato con la difficoltà di accesso al mercato del lavoro.
Così, tutta la prima parte della mia vita l’ho passata a combattere e lottare per cercare di capire come cambiare le cose che non mi andavano bene: da quello che gli altri pensavano di me alle grandi manovre economiche; dalle relazioni interpersonali a delle caratteristiche mie acquisite fin dalla nascita.
Quando sono diventato psicologo, invece, ho allargato questa mia ricerca anche alle altre persone e mi sono reso conto che loro, come me, utilizzavano principalmente tre strategie.
Queste strategie, se usate in piccola dose, potevano anche portare qualche beneficio.
Ma se, come nella maggior parte dei casi accade, erano le uniche tre carte da giocare davanti a una crisi, non soltanto non risolvevano un bel nulla, ma finivano per mantenere in vita la loro problematica.
La strategia oggi più diffusa è lamentarsi.
Ci lamentiamo un po’ di tutto: che c’è crisi, che non c’è lavoro, che c’è traffico, che fa freddo, che “io avrei fatto in modo diverso”.
Ci lamentiamo perché non c’è giustizia.
Conosco molte persone che cadono nella trappola della lamentela.
E il problema è che se le si concede spazio mentale questa ti paralizza, ti ipnotizza e si allarga a macchia d’olio.
Ricordo una ragazza che veniva nel mio studio, la quale non faceva altro che piangersi addosso da quando iniziava a parlare a quando smetteva per tornare a casa.
Aveva iniziato lamentandosi dell’ex fidanzato, che l’aveva lasciata, poi della ragazza con la quale lui l’aveva tradita, quindi del fatto che non aveva lavoro, l’ultima manovra del Governo che non l’aveva aiutata.
Sentiva di non avere valore, capacità.
Ed ecco che la lamentela aveva completamente colonizzato tutta quanta la sua quotidianità.
Ma lamentarsi per tutti noi è un po’ la grande tentazione, perché con un piccolo sforzo puoi ottenere un grande risultato: rivestire il ruolo della vittima, che va ascoltata, confortata, aiutata.
Ma badate bene: potete lamentarti di notte o di giorno, da soli o con gli amici, ad alta voce o nella vostra mente.
Potete lamentarvi di una cosa già successa o di una cosa che magari un domani potrebbe accadere.
Potete lamentarvi a torto o, come molto più spesso accade, potreste lamentarvi a ragione.
Perché tutti noi avremmo tante ragioni per poterci lamentare.
Ma la verità è che per quanto vi sforzerete di lamentarvi difficilmente qualcosa intorno a voi cambierà.
Anzi, non farete altro che dare più attenzione a ciò che vi infastidisce.
Se la strategia che privilegi quando le cose non vanno come vorresti, è quella di lamentarti, presupponi che qualcuno sia allo studio di un piano B per salvarti la pelle.
In bocca al lupo.
Altra strategia molto gettonata quando le cose ci stanno strette, è quella di imporci.
Imporre il nostro bisogno.
Alla base di questa mentalità c'è un fattore culturale crescente, in base al quale abbiamo imparato che se qualcosa non ci va bene, è sufficiente cambiarlo.
Possiamo manipolare a nostro piacimento ciò che ci circonda.
Non ti piace il naso?
Vai dal chirurgo estetico.
Ti senti un po' giù?
Ma perché mai stare nella sofferenza?
Prendi due pilloline e la risolviamo facile.
Tua moglie ti rompe?
Divorzia!
Hai fresco?
Accendiamo tutti quanti il riscaldamento a palla!
Tuo figlio non ti ascolta?
Menalo!
È troppo grande e non riesci più a menarlo?
Mandalo dallo psicologo: siamo qui per questo, d’altra parte.
La mia vocazione - l’ho scelta per questo questa professione: per far sì che il mondo attorno a voi.
si incastri alla perfezione con le vostre esigenze.
Il contesto all’interno del quale questa strategia emerge in maniera molto importante sono le relazioni di coppia.
Ne ricordo una, una coppia, durante i colloqui della quale non facevo altro che ascoltare che cosa, secondo l’uno, l’altro avrebbe dovuto cambiare per risollevare le sorti del loro futuro.
Lui: “Eh, ma certo che te, per concederti, ma neanche a pregarti in cinese!” Che poi è un classicone.
Lei: “No, sei tu che non cerchi mai se non per quello.” Lui: “No, sei tu che non ti rendi conto di tutte le cose che faccio per te.” Lei: “No, sei tu che non mi ascolti, altrimenti faresti ben altro per venirmi incontro.” E così via, all’infinito, un braccio di ferro logorante che inizia sempre con la stessa parola stregata: Tu.
Perché dobbiamo dimostrare tutta l’inadeguatezza dell’altro; dobbiamo fargli vedere tutti i problemi cui dovrebbe porre rimedio per restituirci la nostra felicità, che ci ha sequestrato.
Ma la verità è che sebbene questa cosa la diciamo spesso in buona fede, credendoci profondamente, difficilmente riusciamo a cambiare qualche cosa.
Anzi, invece che sciogliere i nodi alla base della relazione, finiamo per irrigidirli, per appesantirli.
Se la strategia che privilegi quando le cose non vanno come vorresti, è quella di imporre il tuo bisogno e aspettare che gli altri si modifichino di conseguenza, pensaci su un paio di volte perché vivrai una vita piena di resistenze, piena di ostilità.
Terza strategia: quando le cose vanno in un modo che non ci piace, è far finta che non ci siano.
Come uno struzzo: prendere la testa e metterla sotto terra.
Alla base di questa dinamica, spesso, c’è il timore di affrontare il conflitto che emergerebbe qualora noi dovessimo dimostrare i nostri bisogni.
E allora cosa facciamo?
Li soffochiamo “per il bene comune”.
Ma in questo modo non prendiamo mai una posizione e quindi non riusciamo a definirci nella nostra identità.
E viviamo alla mercé dei bisogni altrui.
Ricordo un ragazzo, un giovane ragazzo, figlio di genitori separati, il quale fin dalla prima infanzia aveva imparato a districarsi con grande diplomazia tra i litigi di mamma e papà, spesso spinto dal timore che, qualora si fosse apertamente schierato nei confronti dell’uno, avrebbe perduto l’amore dell’altro.
In questa situazione limite, imparò delle cose importanti.
Ad esempio imparò ad ascoltare, ad accettare, a ragionare su delle motivazioni tra loro anche distanti l’una dall’altra.
Ma d’altra parte non imparò mai a dire “no” alle cose che non gli andavano bene.
Non imparò a dire “no” alle relazioni che lo andavano a cercare, accettava qualsiasi condizione relazionale, e anzi era uno di quelli che doveva sempre a tutti i costi mediare.
Ma in questo modo, dove andavano a finire i suoi bisogni, i suoi desideri, le sue ambizioni?
Erano sempre sottomesse alla paura di affrontare il conflitto e al bisogno di accontentare tutti quanti.
Se la strategia che privilegi quando le cose non vanno come vorresti, è quella di soffocare i tuoi bisogni, prima o poi il tuo corpo inizierà a parlare per te.
E invece che accontentare tutti quanti, finirai per scontentarli.
Lamentarsi, imporre i propri bisogni o soffocarli sono 3 strategie limitanti.
E io ve lo posso dire con cognizione di causa perché io stesso, a lungo, nella mia vita ne ho stra-abusato.
Vi racconto cosa mi è successo.
Un giorno il primario dell’ospedale presso il quale collaboravo mi mandò a chiamare e mi disse: “Mazzucchelli, qui per lei non c’è più posto.
Se ha piacere di continuare la collaborazione con noi, deve accettare un trasferimento.” E mi indicò un posto lontano, sperduto, detestato dai più.
Oltretutto, sarei dovuto andare lì per fare un lavoro che neanche centrava un granché con tutto quello che avevo studiato fino ad allora.
Mi sono sentito morire, ok?
Però non aveva senso per me lamentarmi, cercare di fargli cambiare idea: “Dottore, ma mandi quell’altro!” E men che meno, perché mai avrei dovuto accettare un compromesso che per me era inaccettabile.
Lì compresi che per ottenere dei risultati diversi, avrei dovuto io fare delle cose diverse.
Per la prima volta, chiaramente sulla mia pelle, in quel momento compresi che il segreto per cambiare gli altri è cambiare se stessi.
Se fossi cambiato io, anche gli altri si sarebbero dovuti adeguare, modificare, cambiare.
Se fossi diventato uno psicologo super brillante, competente, completo, unico, il primario non mi avrebbe mandato via.
E se anche lo avesse fatto, la cosa non mi avrebbe colpito più di tanto.
Anzi, magari me ne sarei andato via io prima ancora che lui mi cacciasse.
Ma se ancora non ero quella persona, la risposta non andava cercata nella colpa degli altri, ma dovevo interrogarmi io nel profondo delle mie responsabilità.
Perché le cose non cambiano.
Siamo noi che cambiamo.
E il primo cambiamento che dobbiamo fare va nella direzione di sceglierci.
Scegliti tu come causa delle cose che non vanno come vorresti.
Questo è il nostro bivio.
Se non trovi lavoro, ma "È colpa della crisi", stai deponendo le uniche armi a tua disposizione.
Presto ti troverai solo e a mani nude ad affrontare qualcosa di troppo più grande di te.
Voglio dire: è colpa della crisi, che cosa ci vuoi fare?
Ma se invece parti da te e pensi di essere perfettibile, che forse hai un margine di cambiamento, che puoi migliorarti, allora ti si aprono delle porte davanti.
Perché diventa una tua responsabilità la faccenda e puoi decidere se imparare una nuova lingua, se leggere dei libri, frequentare dei corsi per acquisire nuove competenze o consolidare quelle che già hai: puoi lavorare su di te per diventare unico.
Perché la vita è di chi la fa.
Chi non la fa, la subisce.
Se all’interno della coppia le cose non vanno bene e tu pensi che sia l’altro a dovere fare il primo passo, gli stai inviando un messaggio di inadeguatezza e lo stai allontanando.
Se invece parti da te, e magari provi a porti ogni giorno questa semplice domanda: “Che cosa io posso fare oggi di diverso per rendere la sua giornata migliore?” Allora, le cose cambiano.
Ma non cambiano per caso, cambiano perché sei tu che sei cambiato.
Prima andavi alla ricerca delle sue mancanze, ora vai alla ricerca dei suoi bisogni.
E poi cerchi di adoperarti per poterli soddisfare.
È in questo modo che crei uno spazio mentale all’interno del quale ci si può prendere cura l’uno dell’altro invece che farsi la guerra.
Se sei una di quelle persone che vanno con tutti, che devono sempre dire di sì, una di quelle persone che chiamo, perdonatemi il termine, "prostituta relazionale”, è chiaro che non soltanto stai perdendo tempo, ma perdono anche di senso e significato le cose che tu fai.
Se invece parti da te stesso, da comprendere i tuoi bisogni, cercare di capire quali azioni mettere in campo per preservarli, allora il gioco diventa un qualche cosa all’interno del quale puoi diventare padrone del tavolo.
È iniziando a lavorare su di me, considerandomi causa delle cose che non andavano come volevo, invece che loro semplice effetto, che ho anche cominciato ad avvertire di essere una persona migliore.
Quando mi sono iscritto all’università, avevo un sogno: il sogno di aiutare le persone a vivere meglio grazie alla psicologia.
Far comprendere loro che con la mia materia c’erano degli strumenti pratici, concreti, talvolta anche rapidi, per portare grande valore all’interno della loro vita.
Però, amici, mi sono scontrato con un casino di problemi.
Stereotipi.
Pregiudizi.
“Lo psicologo è il medico dei matti, lo psicologo è il medico dei deboli, ma vai a parlare con un amico, ma vai dal parroco.” Ma io che cosa avrei dovuto fare?
Avrei dovuto lamentarmi?
“Oh, possibile non vi accorgiate di quanto è bella la psicologia?” Avrei dovuto cercare di cambiare le loro priorità mentali?
Avrei dovuto abbandonare il mio sogno?
No, ho dovuto imparare a parlare un linguaggio che era quello non accademico ma più vicino alla gente.
Ho dovuto imparare le dinamiche delle piazze virtuali.
Ho dovuto imparare a utilizzare i nuovi strumenti tecnologici per comunicare in maniera più efficace.
Ho dovuto imparare ad ascoltare i loro bisogni, invece che imporre il mio.
Nel giro di poco tempo, seguendo questa direzione, ho ottenuto dei risultati per me inimmaginabili.
Quando ho terminato il colloquio con il mio primario, e la sua proposta di trasferimento, non ci ho dormito per tre giorni e tre notti: non sapevo cosa fare.
Ci ho pensato e alla fine ho deciso: avrei accettato il trasferimento.
Ma non come lo intendeva lui.
Mi sono trasferito qui.
Sono tornato a casa, ho acceso il computer e ho registrato un video, che ho caricato su YouTube, nel quale parlavo di psicologia.
Qui per la cronaca, racconto di come prendere a pugni l’ansia, perché se no magari pensate che ...
Nel giro di poco tempo, il mio canale YouTube è diventato il punto di riferimento in Italia per quello che riguarda la psicologia in video.
E grazie a questa cosa ogni giorno migliaia di persone si avvicinano alla psicologia mettendo in discussione alcuni degli stereotipi di cui prima vi ho accennato.
Recentemente, una rivista che dal 1974, io sono del 79, divulga la psicologia in Italia mi ha chiesto di diventare direttore, e oggi, ogni due mesi, nelle migliore edicole in Italia esce la mia rivista.
E ciò che mi ha colpito più di tutto, è stato il riconoscimento che i colleghi, all’inizio un po’ straniti, hanno voluto lasciarmi.
Perché evidentemente hanno visto che il mio tentativo di innovare la professione e il modo di comunicarla, aveva un qualcosa di sensato.
E in Lombardia sono stato eletto alla vicepresidenza dell’Ordine degli Psicologi.
I sogni non diventano realtà per caso, per fortuna o perché hai avuto culo.
La teoria che “devi avere culo” è quella che sostengono e che portano avanti chi non sa come si costruisce e ha bisogno di distruggerti.
Perché il culo te lo devi fare e anche tanto.
Devi mettere in discussione la tua identità, i tuoi punti di partenza, le tue certezze e le tue abitudini di sempre.
Ecco: se c’è qualcosa che ho imparato da tutto questo mio percorso interiore, è che la transizione più importante, forse quella più delicata ma anche la più urgente, deve avvenire al nostro interno.
Dieci minuti fa vi ho posto una domanda: “Se avessi la possibilità di esprimere un desiderio, uno soltanto, per modificare un aspetto della tua vita che non va come vorresti, che cosa cambieresti?” Abbiamo parlato del lavoro, dell’aspetto fisico, del conto corrente.
Bene, in chiusura vorrei lasciarvi con un regalo, o quanto meno provarci.
È una domanda piccola che a me personalmente è stata molto utile e che si basa sulla logica che per arrivare a produrre dei grandi cambiamenti, bisogna concentrarci su tante piccole azioni.
Qual è la cosa più piccola e più semplice che potreste fare fin da ora, fin da stasera quando tornerete a casa dopo questa bella giornata, e che vi permetterà di fare il primo passo per mettere la vostra vita nella direzione cui auspicate?
Ci potete pensare?
Qual è la più piccola e più semplice cosa che potete fare per mettere la vostra vita nella direzione cui ambite?
(Applausi)
(Musica) - Fede, hai tu le chiavi del furgone?
- A che ora si mangia?
- Oh, Fede,adesso parte il pullman, eh!
- Fede, ma dove le metto le bacchette?
- Fede ma, martedì ci sono le prove?
; - Oh, Fede, ma ho rotto la pelle; - Oh, su, su Fede, che è ora di montare.
- Oh, Fede, quando arriva mia madre?
FA: Sapete una cosa?
Il TED mi ha dato la possibilità di parlare per otto minuti, e io questo tempo me lo voglio prendere da solo, qua.
Avevo un sogno: creare una banda di integrazione di diverse età e diverse abilità.
Le percussioni sono così veloci, così immediate.
Accorciano le distanze e uniscono i battiti.
Siamo partiti, siamo partiti in sette.
Sette ragazzi.
Li vedo: Edo, la Laura, la Paola, Daniele.
Li vedevo crescere.
Le nostre prove erano il martedì, martedì era il giorno di prove dove si entrava dentro questa stanza, nella scuola di musica "Andreoli".
Si pitturavano i primi bidoni, si stava insieme, le prime merende insieme.
Poi abbiamo deciso di diventare una marching band, e da lì siamo aumentati: sette, dieci, 12, 14.
Abbiamo deciso di fare i primi brani musicali, e via: le prime trasferte, le prime marching band nelle piazze.
Le prime soddisfazioni, i primi incontri, le prime soddisfazioni per i ragazzi, per noi, per tutto quello che stavamo facendo; ma soprattutto, i primi applausi.
Purtroppo, una notte, il 20 maggio del 2012, ci è crollato il mondo addosso, nel vero senso della parola.
Tutte le case erano completamente inagibili, o crollate.
Una forte scossa di terremoto ha colpito le nostre terre, e da quel momento noi eravamo "I terremotati dell'Emilia".
Per tutta Italia, eravamo chiamati così.
Come dicevo, le case erano non più agibili, molte crollate.
La nostra sala prove, il nostro posto dove ci si trovava tutti i martedì, era completamente distrutto.
E gli strumenti erano dentro.
Cosa abbiamo fatto?
Io, la Sara, Marco, Fede, Matteo: vi abbiamo cercato tutti, nelle tendopoli, nelle roulotte.
Siamo riusciti: fortunatamente, vi abbiamo trovati tutti.
Siamo finiti tutti dentro un tendone, in un tendone nella sede di "Mani Tese" di Finale Emilia.
Dietro quel tendone sono successe delle cose magnifiche: abbiamo vinto la paura suonando più forte, perché la banda Rulli Frulli suona più forte del terremoto.
Ci si guardava negli occhi, con la terra che tremava, per cercare un sorriso, uno sguardo.
E la terra tremava.
Proprio lì dentro abbiamo costruito i primi strumenti: i cestelli d'asciugatrice sono diventati delle casse da banda; dei tubofoni che sono diventati degli strumenti costruiti e suonati con delle racchette da ping pong; delle chitarre fatte con delle grondaie di case, crollate.
Eravamo in continua lavorazione, sempre sempre sempre: c'era un'energia incredibile, anche se eravamo in un momento terribile.
Proprio lì dentro è nato il nostro primo spettacolo: abbiamo deciso di mettere su un vero spettacolo.
Intanto, i componenti del gruppo stavano aumentando: gli amici passavano parola, da 20 che eravamo siamo diventati 25, 30, 40, 50.
Siamo partiti con la costruzione del primo spettacolo, "Il branco".
Perché il branco?
Perché c'erano dei lupi più piccoli, dei lupi più grandi e il capobranco.
In quel momento ci si muoveva tutti insieme, come un branco di lupi.
Poi l'anno dopo abbiamo fatto l'altro spettacolo, "La ciurma" e siamo diventati tutti marinai.
Perché avevamo veramente voglia di navigare e di spostarci anche un attimo della nostra terra, per respirare un attimo.
Poi, l'anno dopo, abbiamo fatto "Kraken", questo mostro marino.
Subito dopo, "Cinquanta urlanti - Questa nave volante" e per finire quello di quest'anno, "Il mare dalla Luna".
[Per] "Il mare dalla Luna ci siamo voluti fermare un secondo, su questa Luna, e guardare il mare.
Sono successe tantissime cose, dentro questo tendone, e nessuno di noi avrebbe mai pensato che un tendone poteva cambiarci la vita; però l'abbiamo fatto.
Però voglio dirvi una cosa: i minuti mi stanno finendo, tutto quello che abbiamo fatto in questi sette anni mi sembra veramente una favola: 150 concerti in giro per l'Italia; il palco del Primo Maggio; il concerto nel programma televisivo a Casamica; nel palco di Materadio.
Ne abbiamo fatte veramente tante, e anche a me scendono i brividi.
Perché questo è proprio il palcoscenico della vita, quella della fatica, del sudore ma anche della freschezza, che sa tanto di possibilità e futuro.
Ecco cosa succede, quando un sogno diventa realtà.
Adesso devo tornare dai Rulli Frulli.
Mi aspettano, che c'è ancora tanto da costruire.
Grazie a tutti.
(Musica) (Applausi) Uno, due, tre!
(Applausi) Uno, due, tre!
(Applausi)
Buonasera.
Il mio nome è Maria Cristina Ferradini, e in realtà nasco come avvocato, fino al momento in cui mi sono domandata che cosa sia successo negli ultimi 250 anni.
Sono 250 anni molto importanti, che hanno cambiato radicalmente la nostra storia, e che noi viviamo attualmente.
Si parla di innovazione sociale, e la mia domanda è: che cos'è questa innovazione sociale?
E soprattutto, la nostra Italia, che spesso è così biasimata, è un paese pronto a incorporare questa innovazione digitale?
È pronta ad essere tessuto, a sua volta, di innovazione?
Questa è la metamorfosi digitale: tutti quanti noi portiamo, addosso o vicino a noi, un oggetto - credo quasi tutti - che di fatto incorpora un'evoluzione che è stata straordinaria e ha proprio attraversato questi 250 anni.
È il telefono; e il telefono è una soluzione tecnologica che appartiene alla Rivoluzione Industriale.
È un computer evolutissimo, e i computer appartengono invece alla Rivoluzione Internet.
È connesso e ancora una volta questa è un'invenzione della Rivoluzione Internet, della fase Internet della nostra storia.
Eppure, questi tre fattori insieme, uniti alla mobilità, ci fanno entrare in una nuova epoca, che abbiamo in qualche modo, storicamente, battezzato arbitrariamente negli anni 2000, che noi oggi stiamo vivendo.
Proviamo a capire allora che cosa è successo in questi 250 anni che riassumono la Rivoluzione Industriale, la Rivoluzione Internet e l'Industrial Internet.
La Rivoluzione Industriale, quando noi l'andiamo a ricordare, probabilmente la ricordiamo come una ferrovia, che è quello che noi abbiamo studiato sui libri di scuola.
In realtà non è stata solo una ferrovia: noi alla Rivoluzione Industriale siamo enormemente debitori.
Siamo enormemente debitori, per esempio, perché a lei dobbiamo il motore a vapore.
E il motore a vapore non è soltanto un motore a vapore, ma è per esempio quello strumento che ha favorito, e reso molto più veloce, l'estrazione del carbone.
E l'ha resa possibile a un costo notevolmente inferiore.
E poi il motore a vapore è entrato nei cotonifici, è entrato negli opifici, è entrato nelle fonderie, e ha cominciato a cambiare la modalità manufatturiera.
Non gli dobbiamo soltanto il motore a vapore; gli dobbiamo anche il motore a scoppio.
Il motore a scoppio che per altro è un'invenzione toscana, è un'invenzione italiana.
Al motore a scoppio noi dobbiamo, per esempio, l'industria automobilistica.
In realtà, prima aveva servito l'industria navale perché il motore era un motore che non poteva partire da fermo.
Quando sono riusciti a capire, perché era un motore a combustione interna, quando sono riusciti a capire come far saltare quella scintilla per accenderlo anche da fermo, è divenuta quella scintilla che ha sviluppato l'industria automobilistica e tutto ciò che ne è derivato.
Ma non solo: alla Rivoluzione Industriale noi siamo ancora debitori, per esempio, per il telegrafo!
Il telegrafo non è soltanto quello strumento che ci ha permesso di evitare di continuare a vergare le nostre lettere e che ha velocizzato la migrazione di queste lettere da una parte all'altra del mondo, sempre più ampio, che conoscevamo.
Ma è anche ciò che ci ha permesso e ci ha insegnato a depositare i cavi sotto il mare.
Eh sì, perché i pali del telegrafo non li potevamo piantare nel mare: e allora che cosa facevamo?
Interrompevamo tutto?
No, siamo andati avanti stendendo dei cavi sotto il mare.
Il primo cavo, per dare una dimensione storica, è stato tirato, in Italia, tra Messina e Reggio Calabria.
Non proprio due popoli che vadano d'accordo: ma il primo cavo è andato lì.
E siamo intorno al 1858.
C'è il telefono: il telefono lo viviamo ancora oggi, sappiamo che cos'è, lo utilizziamo, trasporta la nostra voce.
Nel 1877, 900 abbonati a Roma: è soltanto il 1877.
Ancora un'altra invenzione, ed è l'energia elettrica.
La prima centrale elettrica continentale, in Europa, fu costruita in Via Santa Radegonda dove c'è la la Rinascente, a Milano.
Oggi c'è la Rinascente: lì, un tempo, nel 1873, fu costituita la prima centrale elettrica.
In quell'anno, il 30 dicembre, fu illuminata la "Scala".
Una parte della nostra storia è nata proprio da lì.
Ma andiamo avanti, proviamo a fare dei salti un po' più lunghi.
Arriviamo al 1950: l'Italia è già cresciuta, sta conoscendo un certo agio.
Peraltro è stato un secolo che è ancora in corso ma che ha già vissuto importanti stravolgimenti e anche importanti emozioni dal punto di vista artistico e culturale.
Ma comincia a nascere qualcosa, a comporsi qualcosa che non c'era mai stato nella Storia prima.
Sono i computer, che sono dei calcolatori.
Calcolatori che all'inizio degli anni '50 stentatamente potevamo stare in una stanza come questa, e avevano funzioni di mero calcolo.
Rendevano semplicemente più rapido il calcolo.
Ma sono andati avanti, evolvendosi in modo sempre più significativo, sempre più strutturato, sempre più intelligente, e sono diventati dei contributori di intelligenza.
Hanno cominciato ad essere le intelligenze artificiali che noi conosciamo.
Ma in questi 50 anni della Rivoluzione Internet, è successo qualcos'altro.
C'erano degli istituti di ricerca, e soprattutto c'erano degli scopi di tutela e di difesa che hanno portato a sviluppare delle reti sotterranee, ma non sotteranee perché tirate sotto terra, ma sotteranee perché non erano conosciute.
Ad un certo punto si è deciso di aprire queste reti.
E queste reti, che si chiamavano Arpa - Arpanet, la rete, sono diventati, hanno cominciato ad essere il World Wide Web che noi conosciamo.
Un sistema diffuso, orizzontale, non gerarchico, estremamente capillare, capace di portare informazioni, di raccogliere informazioni, di generare informazioni.
Per darvi un'idea, nel 1981 erano soltanto 300 i computer connessi ad Internet.
Nel 1995 erano 25 milioni, non tanti.
Oggi siamo nell'ordine delle decine di miliardi, perché non stiamo parlando soltanto dei computer che noi utilizziamo, ma di tutti quei sistemi intelligenti che si connettono alla rete per caricarla di dati, per raccogliere dati o per elaborare dei dati.
Quando la forza meccanica, che è stata, come dire, sostituita, che è stata introdotta dalla Rivoluzione Industriale, ha cominciato a incrociare l'intelligenza artificiale dei computer, e la mobilità, e Internet, abbiamo cominciato a vivere l'epoca che stiamo vivendo adesso.
Quello che viene chiamata Industrial Internet.
E questo secondo un fenomeno di creative destruction, di distruzione creativa, che sostanzialmente è un processo industriale che ci dice che ciò che è nuovo progressivamente distrugge ciò che è vecchio, perché ha bisogno di farsi spazio.
E vedremo meglio poi come.
Ma questa è la storia delle grandi cifre, delle grandi invenzioni.
C'è però una storia che è un po' più umana, che ci appartiene un po' di più e sulla quale provo a fare una riflessione.
Provo ad accompagnarvi.
Era il 1863 quando, da poco fatta l'Italia, non ancora fatti gli italiani, il ministro delle Finanze Minghetti, stabilisce che il 27 del mese di maggio sia corrisposta la paga ai dipendenti pubblici, e dal 27 dei mesi successivi in poi che questo accada.
In questo momento, anche se non ce ne accorgiamo, il Ministro Minghetti sta introducendo qualcosa di straordinario.
Prima la ricchezza di una famiglia, più che di un singolo, stava nella sua capacità di produrre beni e servizi che erano necessari al proprio sostentamento.
Con la sicurezza della paga, la certezza della paga, il fatto che la paga fosse meno rischiosa delle stagioni, meno rischiosa dell'allevamento, ha cominciato in qualche modo ad allontanarci dalla terra, e soprattutto ha trasformato il potere economico da potere di produzione di beni e servizi nel potere di produzione di un bene: il denaro.
Ma c'è un secondo aspetto, che è il frigorifero.
Per noi donne, evidentemente, è stata una rivoluzione che ci ha abbastanza alleggerito.
Ma quello che in effetti è stato il frigorifero e che non è soltanto quell'oggetto che ci libera dall'urgenza di andare a fare la spesa tutti i giorni, ma è anche quel sistema industriale che ci permette di conservare in modo massiccio, in modo strutturato, in modo sano, intere quantità di cibo!
E quindi ci dà la possibilità, ancora una volta, di concentrarci su qualcosa che non è immediatamente l'urgenza del quotidiano.
Questo è l'uomo che comincia a vivere verso la fine del '900, questi siamo noi!
Nel frattempo, come abbiamo detto, sono arrivati i computer, è arrivato Internet.
E allora c'è una cifra che ha caratterizzato questi anni, c'è un elemento che possiamo definire come il qualificatore di questi anni: la velocità.
Noi, 250 anni fa, non eravamo veloci come lo siamo oggi.
Noi oggi facciamo le cose velocissime, ci muoviamo velocemente: è la velocità.
La velocità delle reti, la velocità dei movimenti, la velocità del nostro movimento e anche la velocità del nostro pensare, che non è detto sia qualità del nostro pensare.
Però siamo molto veloci.
Fino a quando è successo qualcosa.
Tipicamente si cerca, quando si guarda alla Storia, di capire i passaggi da un secolo all'altro, individuando delle date che non necessariamente sono lo "00".
Il 1900, dal 1900 al 2000 - quando possiamo dire che è finito il ventesimo secolo?
Io credo - ma questo veramente è un credo arbitrario - che ci siano due date che significativamente segnano il passaggio da un'epoca a un altra, da un secolo ad un altro: il 2001 e il 2008.
Il 2001 perché, innanzitutto, la economia americana ha cominciato a rallentare, e peraltro ci sono state le Torri Gemelle, e quindi qualcosa negli equilibri ha cominciato a cambiare.
Questi equilibri, che sembravano solidi, ci siamo accorti essere molto fragili.
Ma siamo andati avanti, fino a quando c'è stato qualcosa che ha rallentato ulteriormente: la più grande crisi economica che il mondo occidentale, e il mondo orientale insieme, avessero mai incontrato!
Non c'era solo l'America ad aver rallentato, quasi fermato.
C'era anche l'Oriente.
C'erano Stati Europei che stavano per fallire.
La Grecia era ormai alle soglie del fallimento - non ce ne parlano, ma è ancora lì.
È cambiato qualcosa.
Ma cosa è cambiato?
È cambiato il paradigma economico!
Noi non potevamo non aspettarci la più grande crisi economica, che in effetti si è verificata nel 2008.
È stato folle non pensarci: ma come potevamo non immaginare una crisi di questa dimensione?
Quando possiamo fare tutto con molte meno persone?
Era ovvio che sarebbe accaduto: siamo stati ciechi a non saperla attendere.
Guardate queste imprese: queste imprese sono delle multinazionali tascabili, nelle loro maggior parte; ma soprattutto sono tutte imprese che sono nate dopo il 2011!
Che cosa hanno fatto queste imprese?
Non si sono innovate inventandosi qualcosa, non hanno innovato costruendo qualcosa che prima non c'era.
Ma hanno cominciato a fare ciò che abbiamo sempre fatto: comprare, vendere, viaggiare, imparare, apprendere, in modo diverso, in modo più efficiente.
E l'Italia?
L'Italia così spesso denigrata?
Proviamo a guardare lo stato di salute dell'Italia digitale secondo 5 fattori.
La connettività: siamo 10 punti percentuali sotto la media, però onestamente siamo quasi vicino a una connessione veloce, pari al 50%.
È tanto?
È poco?
Comunque è già qualcosa.
Secondo: le competenze umane, le risorse umane.
Le competenze, ricordiamolo, devono essere distinte tra competenze avanzate e competenze base.
Le competenze base sono quelle che ci permettono di fruire dei sistemi informatici e dei sistemi digitali; quelle avanzate sono quelle che ci permettono di svilupparli.
Un terzo fattore che dobbiamo guardare è l'utilizzo di Internet: lo abbiamo, ma lo usiamo?
Un quarto elemento è l'inclusione del fattore digitale nei processi produttivi.
Quindi e-commerce, o industrializzazione dei prodotti e dei servizi.
Il quinto è la digitalizzazione del sistema della Pubblica Amministrazione.
Togliamo subito il campo da qualche ambiguità e manteniamo gli unici due che sono importanti.
Innanzitutto una buona notizia per tutti: tutti i cinque elementi sono in crescita.
Tutti e cinque gli elementi sono in crescita, in una velocità di crescita completamente inattesa fino a due anni fa.
Quindi ci stiamo allineando ai Paesi Europei, e questa è una buona notizia.
Per quanto riguarda la connettività, l'abbiamo detto: siamo 10 punti fuori.
Ma, obiettivamente, basta guardare i giornali, e vedrete che stiamo crescendo velocemente, ci sono nuovi incumbent, nuovi operatori, nuovi competitor.
Si sta costruendo un tessuto competitivo molto importante.
L'utilizzo di Internet - francamente siamo secondi veramente a pochi.
In realtà è in atto un cambiamento molto profondo che ci sta allenando agli standard europei.
Ci sono due fattori ai quali dobbiamo guardare con grandissima attenzione e che saranno chiave per il nostro futuro di Paese.
E sono le competenze, e l'inclusione del digitale nei fattori produttivi.
In questo dobbiamo fare molta attenzione, per le caratteristiche del nostro Paese.
Noi abbiamo due motori: il primo motore è quello che ha fatto grande l'Italia negli anni '50-'60, e sono le piccole e medie imprese.
Lungi dall'essere, la piccola-media impresa, qualcosa di non utile, non efficace, non paragonabile alle grandi multinazionali, in realtà sono probabilmente lo strumento imprenditoriale più efficace per intercettare la velocità del cambiamento: sono agili, sono veloci, sono piccole.
Sanno fare qualcosa di straordinario, che è il Made in Italy; hanno una qualità e un'eccellenza nella produzione di servizi e nella produzione di prodotti che è abbastanza unica nel suo genere: tutti la vogliono.
L'unica cosa che dobbiamo fare è acquisire, insistentemente, competenze dentro queste realtà.
Perché queste realtà possono diventare quelle multinazionali tascabili di cui parla il Financial Times, cioè quelle multinazionali che possono servire un intero segmento di mercato in modo straordinario, generando ricchezza per tutto il tessuto che vi sta intorno.
E questo è il primo asset che noi abbiamo, il primo grande motore.
Il secondo motore che ha l'Italia è il suo patrimonio artistico-culturale.
Un patrimonio che per sua natura, per sua natura esistenziale, grazie a Dio, è un patrimonio analogico, e rimarrà un patrimonio analogico: non possiamo digitalizzare il Colosseo!
Ma è possibile che i turisti visitino soltanto tre città?
Venezia, Firenze, Roma: e poi ripartono.
Ma le ricchezze di queste tre città non fanno la ricchezza del nostro paese.
E noi stiamo imparando - forse abbiamo tardato a iniziare, ma siamo veloci nel recuperare - ad includere questo patrimonio dentro un sistema di conoscenza che ci permette di portarlo, di esportarlo, di renderlo noto e di portare il turismo non soltanto a visitare tre centri, ma visitare tutto il nostro Paese.
Io credo che questo sia il più grande augurio che noi possiamo fare alla nostra Italia.
Grazie.
(Applausi)
Il tema di cui parlerò io, in un certo senso è l'esatto contrario della parola che unifica tutto questo nostro incontro.
È il contrario della parola "Share", perché io parlerò non di condivisione ma, in un certo senso, del contrario della condivisione, che è la disuguaglianza.
Parlerò di disuguaglianza, e vorrei cominciare, innanzitutto, con una domanda.
Se qualcuno vi chiedesse a bruciapelo: "Secondo te, negli ultimi 15-20 anni, nel 21° secolo, le diseguaglianze di reddito fra i cittadini del mondo sono aumentate o sono diminuite?"
io credo che la maggior parte di voi risponderebbe: "Sono aumentate!".
Se poi foste dei giornalisti, magari aggiungereste l'aggettivo prezzemolo: sono aumentate in modo esponenziale.
Se io vi chiedessi: "E in Italia?"
Forse, la risposta di molti sarebbe: "Anche".
Io mi sono posto queste domande negli ultimi anni e con il Sole 24 Ore, e la Fondazione David Hume ho preparato con i miei colleghi un rapporto sulle diseguaglianze a partire da quando si hanno dati, cioè sostanzialmente dal 1960, per la stragrande maggioranza dei paesi del mondo.
Il risultato è quello che vedete.
[Distribuzione] Questa è la curva dell'andamento della diseguaglianza di reddito tra i cittadini del mondo.
Come vedete, c'è stato effettivamente un aumento delle diseguaglianze, soprattutto negli anni '80 e '90, ma a partire dalla fine del secolo scorso, la fine dagli anni '90, la diseguaglianza complessiva tra i cittadini del mondo è crollata, è precipitata; ora siamo al minimo storico.
E in Italia?
In Italia le vicende della diseguaglianza sono abbastanza complicate.
Anche qui abbiamo un aumento nel corso degli anni '80 e '90, ma negli ultimi vent'anni, praticamente dall'inizio della Seconda Repubblica, noi abbiamo un trend di diseguaglianza decrescente.
Come possiamo leggere questi dati?
Una lettura possibile è quella di dire: "Abbiamo preso un abbaglio collettivo, perché continuiamo a parlare da anni di aumento delle diseguaglianze, ma a quanto pare i dati non supportano questa nostra sensazione."
E c'è del vero, sicuramente, in questa lettura.
Ma potremmo anche farci un'altra domanda: e se la sensazione di un aumento delle diseguaglianze, che molti di noi, io stesso, proviamo, - [se] non fosse sbagliata la sensazione, ma fosse sbagliata l'idea di diseguaglianza su cui noi ragioniamo?
Forse dobbiamo riflettere sul concetto di diseguaglianza, su cosa intendiamo per diseguaglianza.
Forse il concetto di diseguaglianza richiede un qualche ripensamento.
Lasciamo temporaneamente in sospeso questa domanda, e spostiamoci di circa un secolo, e anche di luogo: spostiamoci a Cambridge nel 1928, un anno prima della Grande Crisi del '29.
Lì Keynes, che stava a Cambridge, pronuncia un discorso davanti a un pubblico di studenti, un discorso diventato poi famoso con il titolo: "Possibilità economiche per i nostri nipoti."
In quella occasione, Keynes formula due profezie.
La prima dice: "Fra un secolo, la produttività di un'ora lavorata sarà otto volte quella di oggi", cioè del 1928.
E questa profezia in effetti si è realizzata, perché se voi andate a prendere le ricostruzioni degli storici dell'economia, effettivamente nella maggior parte delle società avanzate noi abbiamo un aumento di produttività, nel giro di 100 anni, che è anche di 10, 12 volte, in qualche caso 15 volte.
Quindi questa profezia si è realizzata.
Ma da questa profezia Keynes ricavava anche una conseguenza, un'idea; cioè che l'umanità di lì a poco, cioè di lì a 100 anni, si sarebbe trovata con un'enorme quantità di tempo libero che l'avrebbe indotta a lavorare di meno e, lui diceva, anche a lavorare tutti.
E quando lui diceva di meno, intendeva molto di meno: intendeva una settimana di 15 ore di lavoro o un orario di 3 ore di lavoro al giorno.
E lui vedeva un problema in questo, perché la domanda che si faceva Keynes è: "Tutto questo tempo libero, sapremo usarlo bene oppure no?"
Bene, apparentemente questa seconda profezia non si è affatto realizzata.
Perché lo vediamo tutti che non lavoriamo tutti e non sembra proprio che lavoriamo 3 ore al giorno.
Io, però, faccio notare che questa profezia è divisa in due parti: ce n'è una che dice che lavoreremo tutti, e sicuramente è falsa; ma la prima parte, - lavoreremo molto di meno, lavoreremo 3 ore al giorno - siamo sicuri che non si è realizzata da nessuna parte?
Andiamo a vedere che cosa è successo in Italia.
Questa curva rappresenta la frazione di tempo che un italiano medio dedica al lavoro nel corso della sua vita.
La sua vita, naturalmente, potenzialmente lavorativa, cioè dai 15 anni in poi, quando siamo in grado di compiere un lavoro.
Se noi guardiamo questa traiettoria, la profezia di Keynes in realtà si è realizzata.
Perché noi allocavamo, all'inizio del '900, quasi il 40% del tempo della nostra vita a lavorare.
E ora allochiamo circa il 16%.
E la cosa interessante è che questo 16% fa 2 ore e un quarto al giorno.
Cioè la barriera delle 3 ore noi in Italia l'abbiamo già sfondata.
Naturalmente se questo è successo ci sono delle ragioni ovvie, e se volete banali.
Per esempio, la vecchiaia si è enormemente allungata, perché moriamo molto dopo.
La speranza di vita è cresciuta di qualcosa come 27 anni dall'inizio del secolo scorso, dal '900.
C'è un'altra ragione molto positiva, e altrettanto banale se volete: i nostri figli spesso studiano, studiano a lungo: si studia anche fino a 25, 30 anni.
Quindi anche la giovinezza si è allungata.
Ma c'è una ragione, forse più fondamentale, per cui la nostra quota di tempo dedicata al lavoro è crollata.
Ed è il crollo del tasso di occupazione, cioè del numero di persone che lavora.
Questa è la serie storica del tasso di occupazione totale, ricostruita per questa occasione.
E queste serie storica è drammatica, perché vi fa vedere che all'inizio del secolo, in tutta l'epoca monarchica, prima della Seconda Guerra Mondiale, il tasso di occupazione era addirittura spesso superiore al 70%.
Oggi siamo molto bassi: siamo intorno al 50% scarso.
Anzi: dal 1968, eccetto un anno, il tasso di occupazione è sempre stato inferiore al 50%.
Ma un tasso di occupazione inferiore al 50%, che cosa significa?
Significa che sono più le persone che non lavorano, che non le persone che lavorano.
Quindi i consumatori puri, che non percepiscono alcun reddito, sono di più dei lavoratori.
Di fronte a questo fatto storico, noi possiamo avere una reazione anche entusiastica, e dire: "Ma questo è il progresso, bellezza, è la modernità.
Le cose sono andate così perché ce lo possiamo permettere".
Ma allora vediamo se nel paese che è l'emblema della modernità, cioè negli Stati Uniti, le cose sono andate nello stesso modo.
Perché se questa interpretazione è giusta, dovrebbe essere successo anche negli Stati Uniti.
E allora vediamo il confronto tra Italia e Stati Uniti.
Questa è la serie storica del tempo dedicato al lavoro nella vita.
Come vedete, negli Stati Uniti cala solo fino agli anni '30.
Poi si stabilizza, anzi c'è una leggera tendenza all'aumento, mentre da noi crolla.
Ma ancora più impressionante è la serie storica del tasso di occupazione, perché qui vediamo che addirittura c'è un aumento: quel picco che vedete in basso è la crisi del '29.
Ma dopo la crisi del '29 noi abbiamo una tendenza generale del tasso di occupazione, negli Stati Uniti, all'aumento.
Invece, nel nostro caso, abbiamo una situazione di riduzione del tasso di occupazione.
Ma allora questa dell'Italia è una patologia!
Non è normale che siano di più le persone che consumano senza produrre che le persone che producono.
Non è normale che la maggioranza della popolazione viva in una condizione che io definirei di dipendenza parassitaria.
Dipendenza, perché dipendo dal reddito altrui - questo altrui può anche essere un familiare o lo Stato - ma parassitaria perché io consumo, ho del reddito disponibile senza lavorare.
Io ho un amico che fa l'attore di teatro.
Quando ho trovato questi risultati, eravamo a cena e gli ho chiesto: "Tu come rappresenteresti questa situazione con un'immagine?
Una situazione di dipendenza parassitaria" E lui sapete cosa mi ha risposto?
Con l'ippopotamo e quell'uccellino che vive sulle spalle dell'ippopotamo e che si chiama bufago, alcuni dicono bufaga.
Eccolo qua.
Se volete avere un'idea di come si comporta il bufago o la bufaga sull'ippopotamo - o sugli altri grandi mammiferi: questi uccellini vivono anche sui rinoceronti, sui bufali - abbiamo questo filmino che ci intratterrà per qualche secondo, in cui vedete questi animaletti, questi uccellini, come vivono parassitando sulle risorse che il bufalo fornisce, che sono insetti, larve, zecche: tutto ciò che alberga sul dorso del bufalo.
Non è chiarissimo se il bufalo sia contento o no: quell'orecchio che sbatte può significare sia che sta giocando, sia che è infastidito dall'uccellino.
Comunque sia, questo è quello che succede in natura.
Ma io non sono un etologo.
Io faccio il sociologo, quindi la domanda che io mi sono fatto come sociologo è un'altra.
Come possiamo definire una situazione di questo tipo?
Come definiamo una società in cui c'è una maggioranza di consumatori puri e una minoranza di produttori?
Come definiamo una società in cui c'è questo tipo di consumo improduttivo?
La prima, lì per lì mi sono detto: ma questa è la società signorile!
La società signorile, come le società feudali, nel quale c'è un ceto che è messo nella condizione di vivere senza lavorare.
Ma naturalmente non basta, bisogna aggiungere una qualificazione.
Questa è effettivamente una condizione che si potrebbe definire di società signorile, ma è una società signorile di massa.
Perché?
Perché i consumatori sono di più dei produttori!
Nella società signorile semplice, classica, noi abbiamo il signore e i servi della gleba che producono per lui.
E qui il rapporto è chiaro: è una relazione di comando e di sottomissione.
Nella società signorile di massa le cose sono un po' più complicate: i signori sono diventati tanti, e la relazione tra i signori e i produttori è molto più complicata.
Gregory Bateson, un grande antropologo e psicologo, l'avrebbe definita una relazione di doppio legame: vediamo perché.
Doppio legame perché la relazione del bufago con l'ippopotamo è di parassitismo, e questo è un vantaggio, segnato in verde; ma è anche di dipendenza, perché dipende dal cibo che trova sulle spalle dell'ippopotamo.
La freccia rossa indica uno svantaggio.
E anche dal punto di vista dei produttori abbiamo di nuovo una freccia rossa e una freccia verde.
L'ippopotamo è autonomo, non ha bisogno del bufago, ma è in un qualche modo in un rapporto di obbligazione, come siamo noi nei confronti di coloro che manteniamo, perché l'ippopotamo non può non nutrire gli uccellini che vivono sulle sue spalle.
Quindi la situazione è molto complessa, è una situazione di doppio legame.
Ma è una situazione che non va bene, è una situazione nella quale c'è un nuovo problema di diseguaglianza.
E adesso ci arriviamo, alla domanda che vi avevo fatto parlando di Keynes.
Oggi, forse, la vera diseguaglianza è la diseguaglianza di accesso al lavoro.
L'accesso al lavoro è molto asimmetrico nel nostro sistema sociale, ma se la diseguaglianza è di accesso al lavoro possiamo usare gli strumenti dell'analisi della diseguaglianza, cioè calcolare un coefficiente di concentrazione di Gini, che è lo strumento con cui si misura la diseguaglianza, [e] lo possiamo applicare al lavoro.
Ci sono persone che non lavorano, che hanno mezzo lavoro, che hanno un lavoro, che hanno due lavori.
E la posizione dell'Italia, in questa scala di diseguaglianza di accesso al lavoro, è drammatica.
La posizione dell'Italia è penultima nella graduatoria, insieme alla Turchia, paese nel quale la diseguaglianza raggiunge il massimo, ma semplicemente perché c'è l'esclusione delle donne.
Se fossimo un paese islamico, probabilmente avremmo noi la palma di questa graduatoria.
La situazione migliore è quella della Norvegia, con gli Stati Uniti messi in mezzo.
Ci mancano, per diventare un paese OCSE normale, sette milioni di posti di lavoro.
Come siamo arrivati a questo?
Questa è la storia della diseguaglianza di accesso al lavoro in Italia, sempre misurata con il coefficiente di Gini.
Vedete una cosa clamorosa: che la diseguaglianza era minima durante l'età monarchica, in particolare sotto il fascismo; ed è massima nell'età repubblicana, in particolare sotto la Seconda Repubblica, che è quella in cui noi viviamo.
Ci mancano sette milioni di posti di lavoro.
Se avessimo sette milioni di posti di lavoro in più, le nostre famiglie percepirebbero 1000€ al mese in più, avremmo 12.000€ circa di reddito in più, all'anno, e il nostro Stato avrebbe 150 miliardi di euro da spendere.
Tanto quanto costano la sanità e la scuola messe insieme, più o meno, in Italia.
Però, e qui concludo, c'è un però.
Noi abbiamo il becco di scrivere, nel primo articolo della Costituzione, "L'Italia è una Repubblica democratica, fondata sul lavoro."
Siamo l'unico paese che ha questo nel primo articolo della Costituzione, e siamo il peggiore paese, insieme alla Turchia, dell'Occidente.
Per cui, o cambiamo le cose, e creiamo i sette milioni di posti di lavoro che mancano, oppure forse è meglio cancellare l'articolo 1 della Costituzione.
Perché stando così le cose, suona come una beffa.
Grazie.
[Applausi]
