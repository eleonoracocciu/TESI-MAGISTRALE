ParlaMint-IT_2014-03-04-LEG17-Sed-200.u1	La seduta è aperta (ore 16,02). Si dia lettura del processo verbale. BARANI, segretario, dà lettura del processo verbale della seduta del 24 febbraio. PRESIDENTE. Non essendovi osservazioni, il processo verbale è approvato.
ParlaMint-IT_2014-03-04-LEG17-Sed-200.u2	[[Domando di parlare.]] [[PRESIDENTE. Ne ha facoltà.]] Signor Presidente, vorrei richiamare l'attenzione dell'Assemblea perché un'ora fa è successo un fatto gravissimo a Padova: un ragazzo di trentadue anni è stato picchiato davanti alla sede della Lega Nord da 30 fannulloni del centro sociale «Pedro», che lo hanno vigliaccamente malmenato. Io denuncio questo fatto gravissimo che assolutamente non deve rimanere impunito. A Padova troppo spesso succedono fatti del genere, e dobbiamo dire basta. [[Applausi dai Gruppi LN-Aut, FI-PdL XVII, NCD e GAL.]]
ParlaMint-IT_2014-03-04-LEG17-Sed-200.u3	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-03-04-LEG17-Sed-200.u4	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 16,07).
ParlaMint-IT_2014-03-04-LEG17-Sed-200.u5	[[Si leva in piedi e con lui tutta l'Assemblea]] Ricorre quest'anno il centenario della nascita di Mario Luzi, una delle figure più eminenti della cultura, della poesia e della letteratura del Novecento. La sua nomina a senatore a vita, il 14 ottobre 2004, rappresenta la sintesi di un lungo percorso culturale e civile: aver illustrato la Patria con altissimi meriti nel campo letterario ed artistico. Al presidente della Repubblica Carlo Azeglio Ciampi, che gli aveva dato personalmente la notizia della nomina, Mario Luzi così rispondeva commosso: «Grazie, Presidente Ciampi, è proprio un regalo inaspettato per i miei 90 anni». Nato il 20 ottobre 1914 a Castello, presso Firenze, Mario Luzi ha attraversato e vissuto i momenti più intensi e drammatici della storia d'Italia, dal fascismo alla guerra, dal boom economico al terrorismo. Nella sua poesia le pulsioni, le tensioni, le aspirazioni dell'Italia costituivano una sorta di melodia continua, sottofondo e prospettiva di parole sempre fresche, autentiche, vissute. Fin da giovane, negli anni Trenta, Luzi prese parte all'intensa vita culturale di Firenze, stringendo legami con gli intellettuali che frequentavano il famoso Caffè «Giubbe Rosse», da Betocchi a Bo, da Pratolini a Bilenchi. Dal 1938 insegnò nelle scuole medie e dal 1955 nelle università di Firenze e Urbino. Per tutta la vita proseguì la sua opera di maestro e di educatore e la sua fu fino alla fine una «pedagogia della testimonianza». Il primo momento della poesia di Mario Luzi è stato più propriamente ermetico: al 1935 risale la sua prima raccolta, «La barca», alla quale è seguito «Avvento notturno», testo esemplare di quello che la critica chiamerà «ermetismo fiorentino». Ricchissima la produzione successiva, che scandisce le tappe e gli sviluppi di un itinerario poetico fra i più articolati del Novecento italiano, passando attraverso la fase dell'esperienza, dell'esistenza, della sintesi finale tra l'uomo, la sua coscienza e l'assoluto. Tutta la sua vita e il suo impegno civico sono stati un continuo dialogo, come sospeso tra poesia, riflessione filosofica, esperienza umana. Tema dominante della poesia di Mario Luzi è la contrapposizione, piena d'angoscia, tra tempo-eternità ed individuo-cosmo. La sua poesia è una sorta di drammatico conflitto tra un «Io», che aspira al sublime, e la realtà quotidiana. Il discorso che ne nasce si fa dialogo interiore - con se stesso - ed esteriore - con gli altri. Dialogo che trasforma l'interiorità in cassa di risonanza delle storie individuali e della storia collettiva, voce della coscienza dei singoli e della civiltà di un intero popolo. La sintassi, inizialmente costretta entro moduli chiusi, si accosta gradualmente al parlato fino a raggiungere, da «Onore del vero» in poi, un singolare equilibrio di recitativo e canto. E questo era il destino della sua poesia: dischiudere il dato di realtà, nella sua essenzialità, alla forza ideale ed eterna dell'intuizione artistica. Alla produzione poetica si affiancano il teatro e la critica letteraria su autori italiani e stranieri. Per Luzi autore di testi teatrali non c'è scissione tra prosa e poesia: tutto è incanto e disincanto, arte ed esperienza, realtà e ideale. Ma oltre che poeta e critico, Luzi è stato anche un protagonista del suo tempo, sia per l'attività di insegnante di liceo e professore universitario, sia come uomo sempre disponibile al dialogo e al confronto dialettico, dall'intervista all'articolo di giornale, fino al dibattito pubblico. Per Mario Luzi insegnare non rappresentava un esercizio di didattica, non consisteva nella mera trasmissione di nozioni da docente a discente. Insegnare significava testimoniare e, grazie alla sua testimonianza, le giovani generazioni potevano «scoprire» il sapere senza subirlo, facendolo proprio. Il sapere era per lui esercizio di libertà. Importanti sono stati i suoi viaggi, in Italia e nel mondo, tra i quali ricordiamo quello in Russia nel 1966 e quello in India nel 1968. Collaborò con molti quotidiani della sua epoca, con il «Corriere della Sera» dal 1967 a 1974 e con «Il Giornale» dell'amico Indro Montanelli, fino ai primi anni Novanta. Dal 1991, a partire dalla prima guerra del Golfo, espresse chiaramente il proprio dissenso verso il ritorno alla pratica armata da parte delle grandi potenze. Il suo convincimento si tradusse in radicato e coerente impegno civile. Nominato senatore a vita, Luzi fece il suo ingresso a Palazzo Madama il 9 novembre 2004, dove tornò ancora il 15 dicembre e il 10 febbraio successivi. Intese quella nomina con rinnovata responsabilità e impegno. L'ultimo intervento pubblico, pochi giorni prima della sua scomparsa, avvenuta il 28 febbraio 2005, fu per la liberazione della giornalista Giuliana Sgrena rapita in Iraq. Nella seduta del Senato del 1° marzo 2005, il Presidente del Senato, nel dare all'Assemblea la triste notizia della sua morte, intese rendergli omaggio pubblicando nel resoconto il testo di un intervento che avrebbe voluto pronunciare in Aula. Desidero ricordare oggi un passaggio delle sue riflessioni: «L'Italia è un Paese in fieri, come le cattedrali. Lo è secolarmente, non discende da una potestà di fatto come altre Nazioni europee, viene da lontani movimenti sussultori fino alla vulcanicità dell'Ottocento e del Novecento». Già nel 1958, in uno studio a lui dedicato, Andrea Zanzotto lo definiva così: «Nessuno come Luzi ha espresso il senso più profondo di questi anni di speranze deluse, sospinte sempre verso un fantomatico futuro, in un clima di "immutabilità del mutamento" storico-politico». Il suo monito resta per noi di inalterata attualità: recuperare il senso della storia significa innanzitutto costruire una prospettiva. Onorevoli colleghi, in ricordo di Mario Luzi, invito l'Assemblea a rispettare un minuto di silenzio e di raccoglimento. [[L'Assemblea osserva un minuto di silenzio. Applausi]] Salutiamo il figlio di Mario Luzi, che ha seguito con noi la commemorazione e che è presente in tribuna. [[Applausi.]]
ParlaMint-IT_2014-03-04-LEG17-Sed-200.u6	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, se non fosse già affermata l'iniziativa di rimanere, più che legittimamente, abilitati ad ascoltare le poche cose che potrò aggiungere io a quelle così esemplari ed esaustive - come si usa dire - del presidente Grasso, avrei chiesto io stesso di ascoltare queste poche aggiunte, che vanno a collocarsi nei ricordi personali. Immaginavo che sarebbero state di quell'ampiezza, di quella profondità e anche con quel sentimento del rilancio di un atteggiamento morale, civile, politico, che avrebbe fatto di un poeta anche un testimone del proprio tempo. Sarei stato io per primo a chiedere il permesso al presidente Grasso di autorizzare l'emiciclo ad ascoltare, come si fa nei casi più normali che si possono dare, l'intervento di un vostro collega. Mario Luzi nacque nel 1914, a Firenze (sarò costretto a ripetermi), dove, seppure con lunghi intervalli, è di preferenza vissuto. È morto - come ci ha ricordato il presidente Grasso - il 28 febbraio 2005 e una serie di circostanze (certo non addebitabili a noi) ci hanno costretto a rinviare, con una punta anche di sofferenza, questo nostro incontro con lo spirito di Mario Luzi, che è rimasto a segnare tanta parte della questione cosiddetta italiana, per quello che riguarda il rapporto tra la cultura e la storia, tra l'animo e la politica, tanto da indurci a credere che oggi fosse veramente la giornata più adatta, non avendo un calendario particolarmente oneroso da osservare. Sono felice, quindi, che io possa tentare di aggiungere qualche piccolo dato. Dal tempo de «Il Frontespizio», di «Letteratura», di «Campo di Marte», riviste fiorentine di punta degli anni Trenta, Luzi aveva contribuito alla ricchezza della cultura italiana di oltre mezzo secolo. Fin dagli anni dell'università si era legato d'amicizia con il gruppo di coloro che sarebbero diventati i protagonisti di quell'intenso periodo creativo, di ripensamento e difesa rispetto alla prevalente retorica del regime di allora, che si dette e conserverà l'aggettivo «ermetico». Ha poi perseguito il suo processo di chiarificazione culminante nell'accoglienza, sempre più larga in Italia e all'estero, tributata alle sue inquiete, drammatiche interrogazioni, insieme, del reale e del profondo. Voce tra le più alte della poesia del Novecento, è stato un severo, autorevole interprete di ciò che storia e vita offrivano alla coscienza concitata di quell'epoca, colma di allarmanti presagi. Ho avuto l'occasione, per la familiarità che intercorse presto tra noi (immeritevolmente da parte mia), di frequentare Luzi e di capire come fosse un uomo straordinario, che potesse anche concepire l'idea, pur non incoraggiandola personalmente, perché era un uomo di grande discrezione, di far parte un giorno del mondo cosiddetto politico, in cui poter portare qualcuna delle sue idee. Ricordo anzi di avere appreso da lui una frase, messa a posto in termini un po' più giornalistici e quindi perdendo gran parte del suo alone: una volta lui ebbe a dirmi, parlando della politica (e la cosa mi sorprese grandemente e peraltro era curioso che proprio io fossi più disponibile ad un giudizio critico), che non c'è mai tanto bisogno di politica come quando è la politica ad autorizzarci a voltarle in qualche modo le spalle. Mi fece molta impressione, ma non mi stupì, perché in tutta la poetica di Luzi - se lasciamo un po' appartata in questa nostra breve disamina la sua storia di poeta - ha avuto una grande influenza la poesia civile. È la cosa di cui si parla meno; non se ne parla - ed è gravissimo - nelle scuole. Accennerò in parte a tale questione. Questa premessa pressoché bibliografica è priva di un dato (parrebbe una forma di pettegolezzo, ma è ad un livello tale per cui mi sento di potere ribadire lo sdegno che ha attraversato il nostro Paese): l'assenza del Nobel. È un caso non solo italiano, investito dalla stessa sorte toccata per esempio a Borges, alla cui esclusione furono applicate considerazioni giudicate, pur autorevolmente, pretestuose. Poiché, in definitiva, si tratta di un'altezza poetica civile e morale che qui, oggi, ci chiede di rispettarne una generale convalida, ho creduto di dovere dar conto di questo impegno, soffermandomi su ciò che Luzi stesso ha spiegato di sé, riferendosi a ciò che chissà quanti di voi, onorevoli colleghi, gli avreste chiesto per trarre una conoscenza più diretta e partecipe della sua personalità poetica, culturale, umana, ma anche politica, sociale e storica. È quel che ho fatto, in tempi diversi, per un bisogno di oggettività da quando egli stesso giudicò di poter parlare con me in nome di una semplice, dolce amicizia. Ed ecco il primo argomento della lunga interrogazione. Lo intrattenni, anzitutto, sul suo tema primario: il mondo come luogo anche dell'anima, i frammenti della nostra esistenza, la realtà e l'immaginazione con i loro ardui confronti, tutto richiamato, avvalorato, consacrato nel ciclo naturale e spirituale che muove dalla creazione, se é vero che Dio, come dice un suo verso, è «disseminato e sparso nella moltitudine del mondo». Eppure il mondo è disseminato anche di violenze, ingiustizie, negazioni. Dovrà essere il mistero a spiegarci la contraddizione? La storia prende per sé tutta la realtà e decide legittimamente di tutto, a volte anche di Dio? «La persistenza del male» - fu la risposta di Luzi - «è il primo scandalo dell'uomo di fede. Ma su questo tema hanno battuto la testa tutte le più alte cime del pensiero religioso e laico, assillate dalla propria eticità. Sebbene si possa sensatamente argomentare che la coscienza umana sia andata via via affinandosi - e per questo la consapevolezza del negativo è divenuta più suscettibile - tuttavia il male non solo perdura, ma, in un certo, senso prolifica e si moltiplica (...). Sono due realtà incomunicanti? O è la prova a cui viene sottoposto il libero, originario arbitrio umano, a essere ora vittorioso ora, troppo spesso, destinato alla sconfitta?». La domanda era lunga, complessa, anche un po' contorta, forse; la risposta fu esemplare per la secchezza e la semplicità. «Scienza e tecnologia: lo stesso loro progredire genera gli argomenti della loro contestazione. Sarà mai possibile dire: "Ecco, adesso c'è quel che serve, fermiamoci"?». La risposta fu: «Bisognerà sapere quale importanza può assumere la presenza umana nel quadro disordinato della coscienza moderna o se un brutale determinismo avrà la meglio e imporrà che tutto quanto è possibile per ciò stesso è da farsi, indipendentemente da una reale utilità umana». «Questo che noi viviamo, lei scrisse - gli ricordai - è un periodo di trionfale scientismo che fa prevalere il come sul quando e sul perché. Se è così, in che cosa si cresce e si arretra?». Mi rispose: «Quel periodo, che durava da molti decenni, per la verità, va declinando. Lo scientismo non è più così trionfale. Molti disinganni e troppi dubbi l'hanno incrinato. È cresciuta la consapevolezza che il non sapere si accresce in proporzione geometrica con il sapere e viceversa. In ogni caso la scienza non è possibile lasciarla al diavolo. Non è con la diffidenza e con il sospetto che si ricompone il dissidio insorto in tempi non aperti, non equamente ispirati; e non è con il tacito pregiudizio che si risana la dismisura prodottasi tra bisogno e attesa reale, da un lato, e una neutra disponibilità, dall'altro. Credo che questo dramma si sia perpetuato proprio per essersi lo spirito ritirato dal terreno del confronto, lasciando ampio adito alla sua negazione, fino al fanatismo. Proprio di misure e di parità siamo stati troppo poveri» e non solo nel nostro Paese». «Il terribilismo dei futurologi» - gli ricordai - mette a morte anche le poesia. Lei crede che possa esservi qualche buon ragionamento per confutare le loro profezie?». E Luzi: «Forse la tradizione del "genere" e l'arte retorica, che hanno accompagnato la poesia fino a noi, correranno pericoli di estinzione, ma in quanto istanza vitale, che ascende alla forma e cerca la sua reintegrazione nell'ordine universale, non avrà fine». «Perché ha perduto molta energia, nonostante ciò, la poesia civile? Forse si chiama in un altro modo oggi? Ha assunto un diverso linguaggio e sta magari dove non la vediamo?». Luzi: «Proprio così: la poesia sta dovunque c'è poesia ed è umiliante volerne fare un genere, una "specialità"». «Oggi è più effimero il rapporto tra poesia e realtà;» - insistetti - «non saremmo quelli che siamo se non ci fosse stato Leopardi, anche se la maggioranza di noi lo ignora. La realtà, a mio modo di vedere, non è un dato, ma un punto d'arrivo, sempre così provvisorio che va ricercato e definito giorno per giorno. A questa definizione ci chiama e ci spinge proprio la poesia, che è la più ricca, la più sicura "autrice" della realtà». «Come giudica la realtà venuta via via formandosi sotto i nostri occhi, non solo nel campo economico e politico, ma anche sociale, culturale e morale? Poiché il puro sdegno non basta, in quali sentimenti e in quali convinzioni bisognerà fidare, per non sentirsi laicamente e spiritualmente fuori, quindi sconfitti, da questa realtà? Per essere chiari, come si potrà riavere un mondo che ci corrisponda più di quello d'oggi?». «Comincio a pensare» - disse Luzi - «che il senso chiaro della realtà possiamo averlo solo avendo ben fermo un parametro interno, sia esso un retaggio, sia una volontaria costruzione morale: non avendolo, in genere, né dell'uno né dell'altra specie, si scivola e si finisce in quelle sabbie mobili in cui le distinzioni non sono nette, ma tutto è pressappoco uguale a tutto e dunque realtà e realtà si confondono. Cosi, pur non avendo palesemente trasgredito, men che meno rubato né assassinato, ci siamo tutti quanti più o meno consapevolmente adattati a vivere nell'illegalità, diffusissima illegalità: lassismi, corruzioni, ricatti, scandali e compromessi, favoriti e tollerati nella regolarità delle procedure, dall' escamotage alla frode; e tutto ciò, non di rado, con varie forme di impunità. Ho avuto le mie indignazioni» - mi disse Luzi - «ho anche alzato la voce perché la protesta arrivasse a chi, con i mezzi dovuti, poteva opporsi allo sconcio mercato nel quale vengono gettati i beni più gelosi della nostra storia comune, le sofferenze dei padri e quelle, fino a ieri inedite, dei figli. Lo strumento è ancora spuntato, e quindi inefficace; bisogna perciò fidare nella pazienza, nel lavoro a cuci e scuci dei muratori, degli educatori, dei sinceri catechisti, esclusi i retori e i tribuni. Occorre ritrovare l'origine etica di una malattia divenuta sociale, in cui prevalgono solo i criteri dell'utilitarismo, del pragmatismo, del facilismo; e occorre altresì ritrovare daccapo i fondamenti, ora che sempre più spesso crollano edifici di cartapesta». Emblematica la scuola, mentre si fa difficile il ruolo di chi, in questo Paese, conserva, anche nella scuola, umiltà e coraggio. Eppure, non a caso, e non solo per cavarne un moto di spirito, Ennio Flaiano ebbe a dire: «Tutto quello che non so l'ho imparato a scuola». Sembra di riascoltarlo, mentre dal suo scranno di senatore a vita ci parlava una decina d'anni fa. Con queste parole, che sembrano pronunciate oggi, si spense una voce tra le più ragionevoli e abrasive del tempo che ancora stiamo vivendo: non derive liricheggianti, sospese fra terra e cielo, ma la storia come luogo anche dell'animo; e qui sono certo che aggiungerebbe subito: «perché la storia non debba essere ciò che tutto divora chiudendo ogni discorso, perché altrimenti saremmo di fronte a un'altra divinità, la quale susciterebbe più orrore di quanto, nella sua povera e tragica incongruenza, merita l'esistenza umana...». Mario Luzi ha partecipato a questa grande disputa, immane anche poeticamente e politicamente, tra l'indugio nelle oscurità di un simbolismo ermetico che esaltasse il valore puro della parola, quello evocativo - come ricordato con straordinaria puntualità dal presidente Grasso - di Ungaretti, Quasimodo, Gatto, Bigongiari e, in campo critico, Carlo Bo. Poi i drammatici trapianti, qua e là persino epici, della poesia civile dei giorni nostri, cioè della nostra storia, pur senza rinnegare, mentalmente e interiormente, l'alone orfico - cioè senza tempo - dell'immaginazione. Questo ci ha aiutato a capire che l'uomo e il poeta avevano conosciuto una continua agonia - nel senso etimologico di lotta - quella che Geno Pampaloni, in Palazzo Vecchio, il giorno in cui conferimmo a Luzi il prestigioso «Premio Campana», chiamò «una guerra dolorosa e trionfale, che ha in sé la sofferenza e la speranza, la solitudine e la comunione, la disperazione e il bisogno di non morire del tutto tra le ombre della vita e della storia». Qui, infine, è Luzi a riprendersi la parola: «Perché tutto non finisca per appartenere alle verità occultate, come accade con l'uomo, nelle pieghe, spesso infide e indivise, delle cedevolezze nostre e della nostra storia». Grazie del vostro ascolto. [[Applausi dai Gruppi PD, FI-PdL XVII, M5S, NCD, Aut (SVP, UV, PATT, UPT)-PSI-MAIE, PI, GAL, SCpI e Misto-SEL. Molte congratulazioni.]]
ParlaMint-IT_2014-03-04-LEG17-Sed-200.u7	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, commemoriamo oggi la figura del senatore poeta Mario Luzi, a nove anni dalla sua scomparsa, avvenuta il 28 febbraio 2005. Luzi nasce vicino Firenze nel 1914 e, nel 1932, si iscrive alla facoltà di lettere all'università di Firenze, dove stringe amicizia con Carlo Bo e altri giovani, che si ritrovano al Gran Caffè San Marco e costituiscono il nucleo letterario originario della rivista «Il Frontespizio», voce del movimento ermetico. Entra, inoltre, in contatto con i letterati della rivista «Solaria», tra i quali si trovano Montale, Vittorini e Gadda. L'esordio letterario di Mario Luzi risale proprio a quegli anni: nel 1935, infatti, pubblica «La barca», la sua prima raccolta poetica. Luzi, dopo la laurea in letteratura francese, inizia ad insegnare in un istituto magistrale di Parma, ma poco tempo dopo si trasferisce a Roma, dove vive in clandestinità fino alla fine della Seconda guerra mondiale, a causa dell'oppressione del regime fascista. Pubblica nel 1940 la raccolta «Avvento notturno», che riunisce le poesie composte tra il 1936 e il 1939, profondamente influenzate dal simbolismo francese. Nel 1945 torna a Firenze e negli anni successivi pubblica le raccolte poetiche che lo consacreranno artisticamente in Italia e all'estero. Negli anni Ottanta Luzi riceve diversi premi e riconoscimenti: nel 1985 gli viene conferito il Premio Montale; nel 1987 gli viene consegnato il Premio Feltrinelli per la poesia all'Accademia dei Lincei a Roma; nel 1999 Giovanni Paolo II gli affida la composizione della meditazione sulla Via Crucis al Colosseo. Nel 2004, anno del suo novantesimo compleanno, viene nominato senatore a vita dal Presidente della Repubblica, Carlo Azeglio Ciampi (pubblica in questo stesso anno la raccolta «Dottrina dell'estremo principiante»). La nomina, nata da un'iniziativa del comune di Firenze (cui si sono aggiunte altre città e raccolte popolari di firme), arriva con qualche giorno di anticipo rispetto al 20 ottobre, giorno dei 90 anni di Mario Luzi. Nel 2005 muore a Firenze, dove viene sepolto nella Basilica di Santa Croce, assieme ad altri grandi come Foscolo, Alfieri, Machiavelli e Michelangelo.Nel 2008 viene pubblicata postuma la raccolta «Lasciami, non trattenermi». La poetica di Mario Luzi può essere suddivisa in tre fasi: la prima comprende la produzione degli anni Trenta-Quaranta, dalla prima raccolta «La barca» fino al «Quaderno gotico». Si tratta di poesia ermetica influenzata dal simbolismo francese, anche se nella raccolta del 1947 si trovano già le premesse per la seconda fase. Questa comprende le raccolte: «Primizie del deserto» (1952), «Onore del vero» (1957), «Dal fondo delle campagne» (1965) e «Su fondamenti invisibili» del 1971. In questa fase aumenta l'inquietudine e l'amarezza nei testi, nei quali vengono descritti paesaggi angosciosi e tetri, dove il poeta sembra aggirarsi nella ricerca vana del senso della vita. Nell'ultima fase Luzi adotta uno stile più prosastico nei suoi componimenti e si concentra, in particolare, sul ricordo nostalgico della giovinezza. Un aspetto che perdurerà in tutte le stagioni poetiche di Luzi è la certezza dell'essenza spirituale dell'universo, assieme al tema dominante dell'angosciosa contrapposizione tempo-eternità, individuo-cosmo. Nella crisi sociale e politica degli anni di piombo, culminata con la morte di Aldo Moro, è sua la più vibrante protesta morale del Paese. Il Gruppo della Lega Nord si associa, quindi, al ricordo di Mario Luzi e rivolge un pensiero affettuoso alla sua famiglia. [[Applausi dai Gruppi LN-Aut, FI-PdL XVII e M5S.]]
ParlaMint-IT_2014-03-04-LEG17-Sed-200.u8	[[Domando di parlare.]] [[PRESIDENTE. Ne ha facoltà.]] Signor Presidente, colleghi senatori, nei calendari parlamentari c'è molta casualità, ma a volte la casualità è assistita da una forma di magia. Oggi, nell'Aula del Senato, dopo tante settimane di astensione da questo tipo di argomenti, è all'ordine del giorno la questione della nostra scuola secondaria. È all'ordine del giorno la questione degli insegnanti e della loro condizione sociale, a cui, forse con eccesso di adipe retorico, ma credo comunque con buone intenzioni, il Presidente del Consiglio si è richiamato la scorsa settimana, nel suo discorso alle Camere. Quella di Mario Luzi, un grande italiano, un grandissimo poeta e ricercatore, era anche la figura di un grande uomo di scuola. In fondo, nel bellissimo profilo che ha tracciato il collega Zavoli (alcune citazioni purtroppo mi sono sfuggite, ma le ritroverò, e tra esse molto bella era quella del volgere o del dare le spalle alla politica), emerge come Luzi nella sua vicenda umana si sia sempre richiamato a quello che avevano significato per lui i vent'anni di scuola. Era diventato professore di liceo alla metà degli anni Trenta e ne sarebbe uscito attraverso la cattedra universitaria di letteratura francese. Rievocando quegli anni, Luzi, professore di italiano e latino nei nostri licei, diceva non con compiacimento, ma con un certo orgoglio: «Credo di avere dato qualcosa alla scuola, ma anche di avere ricevuto molto, in termini di crescita emozionale e intellettuale, dagli studenti che ho incontrato. Ho avuto il privilegio di lavorare, dopo la guerra, con colleghi docenti che erano stati protagonisti di uno sforzo collettivo volto a tenere insieme il tessuto civile di un Paese che era stato dilaniato dalla dittatura e dalla guerra». Luzi ha fatto il professore di liceo e per quell'Italia postgiolittiana, non importa quanto fascista e quanto antifascista, era questa una grande discriminante etico-civile. La carriera universitaria riguardava pochi e derivava da un incontro fortunato o da una monografia ben scritta, e Mario Luzi di monografie ben scritte e grandi traduzioni ne aveva accumulate tantissime, anche prima di diventare professore di liceo. Parlare oggi di Mario Luzi vuol dire anche rivolgere il migliore augurio alla scuola italiana, che può e deve ritrovare se stessa, magari tornando al passato. Sarà comunque un progresso, uscendo dal «bla bla bla» pedagogistico (penso alla Carta di Lisbona di dieci anni fa). La scuola italiana deve ritrovare quel senso della storia e della poesia. Ha ragione il senatore Zavoli: per Luzi si può scomodare l'espressione scientifica, filologica e letteraria dell'ermetismo, ma la sua vita civile, la sua esistenza morale, altro che ermetica! È stata di una chiarezza e di un nitore che hanno onorato, sia pure per poco, anche quest'Aula. Con sincera e sentita partecipazione tutti i colleghi del Gruppo del Nuovo Centrodestra si uniscono all'affetto della famiglia nel ricordo di questo straordinario collega. [[Applausi dal Gruppo NCD.]]
ParlaMint-IT_2014-03-04-LEG17-Sed-200.u9	[[Domando di parlare.]] [[PRESIDENTE. Ne ha facoltà.]] Signor Presidente, colleghi, Mario Luzi era nato a Castello, in provincia di Firenze. Parlare della figura e dell'opera di Mario Luzi vuol dire non solo accostarsi ad un'idea di poesia e di letteratura fra le più varie e ricche del secolo scorso, ma anche celebrare una stagione irripetibile, ricordarsi di un risveglio: celebrare, insomma, quell'insieme di poeti che, per ragioni generazionali e non solo, hanno attraversato l'ermetismo per giungere ad un territorio proprio senza smarrire, nel bene o nel male, la specificità di una scrittura e di uno stile, l'intonazione della propria voce. «La barca», la raccolta d'esordio di Luzi pubblicata nel 1935, l'edizione definitiva di «Nel magma» (1966), «Viaggio terrestre e celeste di Simone Martini» ed altre sarebbero le numerose stazioni della sua opera presso cui soffermarsi e che qui, oggi, è impossibile naturalmente anche solo elencare. Luzi fu un maestro, ma non solo nel senso di uno scrittore da imitare e cui rifarsi: per tutti costituì un riferimento. Fu un uomo timido e gentile, capace di insegnare in molti modi e di percorrere le strade più diverse. Cercò sempre (anche prima di approdare in quest'Aula come senatore a vita) di conciliare poesia e responsabilità civile, letteratura e politica, altezza contemplativa e meditazione con un impegno costante per la pace, che mi sembra venga meno, anche oggi, in questo mondo. Quello di Luzi fu un itinerario poetico (senza dimenticare il traduttore, il drammaturgo, l'appassionato di musica, il francesista, il critico letterario finissimo e lungimirante) sempre in continua evoluzione, lungo una deriva che lo condusse dalla pista cifrata della «poesia pura» (intesa come «poesia di pura sensazione»), attraverso la presenza degli oggetti e il mistero precario che li avvolge, ad una colloquialità che apre e dispone il verso alla prosa, via via fino ai risvolti più intensi e talvolta drammatici del presente, e ancora alla contemplazione del paesaggio e alla riflessione scopertamente filosofica delle ultime raccolte. Alla mutevolezza della parola e alla capacità di esercitare variazioni sullo stile entro il perimetro della materia affrontata, Luzi oppose una visione trascendente, seppure intrisa a tratti d'una dimensione malinconica che trova e restituisce una forma - attraverso l'immagine del pellegrino e una coloritura purgatoriale - nella metamorfosi del senso di una vita che fu (come la pittura di Simone Martini da lui celebrata) «divorata dalla beltà» e «assetata di grazia». Noi siamo spaventati dal dolore, non meno che dalla morte: Luzi fu, fino all'ultimo, esempio di intelligenza e mitezza [[Applausi dai Gruppi M5S, FI-PdL XVII, NCD e LN-Aut]] e oppose al disorientamento e alla paura il rigermogliare della vita nel creato, anche come straordinaria vitalità intellettuale; la figura dell'angelo come messaggero di pace e ricovero; la bellezza che ci illudiamo possa essere sorpresa da qualche «transitiva forma» o «raro volto». «L'amore aiuta a vivere, a durare, l'amore annulla e dà principio». La poesia di Luzi è piena di straordinarie figure femminili, a cominciare dalla madre, che lo introdusse ai valori della religione come intimo significato e urgenza esistenziale, raffigurata come una Parca, immagine con la quale apre il suo canzoniere: una vecchia donna che, in una vecchia casa, cuce il passato con il presente. Celebrare la figura e l'opera di un grande poeta come Mario Luzi è proprio questo: cucire il passato con il presente; far sì che il suo esempio, la sua lezione, umana e politica, prim'ancora che letteraria, non possa e non debba deteriorarsi mai. Invito tutti a leggere la poesia «Bellezza». Le prime parole recitano: «Bellezza, lo sentiamo che sei al mondo», ed io aggiungo: ognuno di noi provi a cercare la bellezza dentro di sé e fuori di sé, elevando i propri pensieri. [[Applausi dai Gruppi M5S, PD, FI-PdL XVII, NCD, LN-Aut e Aut (SVP, UV, PATT, UPT)-PSI-MAIE.]]
ParlaMint-IT_2014-03-04-LEG17-Sed-200.u10	[[Domando di parlare.]] [[PRESIDENTE. Ne ha facoltà.]] Signor Presidente, nella mia modesta personale esperienza di vita, ho avuto modo di conoscere comunità nazionali che alla poesia, alla segreta bellezza delle parole, dedicano molta più attenzione di quanto facciamo noi in Italia. Senza far torto a nessun altro popolo o Nazione, questo primato appartiene alle variegate comunità dell'Est europeo, alla gente che sta al di qua e al di là del Danubio. Saranno forse i Balcani a predisporre e ad ingenerare fascino ed inclinazione ai poeti, quelli che, nella profondità dell'animo dell'ottimo senatore Zavoli, risorgono da vivi alla grandezza del testo, del pensiero, del cuore, del gesto affidato al verso, alla rima, alla libera declamazione. Ma l'Italia e gli italiani sono altro nella peculiarità della storia, nella individualità delle innumerevoli storie personali, nella complessità di una Nazione che il film premio Oscar «La grande bellezza» rivela fin nelle sue tragiche miserie, nella sublimazione di miserie dallo spessore universale. Non è uno stucchevole rito quello che qui stiamo celebrando: è l'atto civile di un Parlamento che, finalmente, riconosce dignità e decoro ad uno dei suoi più insigni membri, il senatore a vita della Repubblica Mario Luzi, il più autorevole poeta contemporaneo, dapprima ermetico e successivamente cantore dell'angosciosa contrapposizione tra tempo ed eternità, tra individuo e cosmo. Bertolucci, Caproni e Sereni gli hanno fatto compagnia nel nostro Novecento. I luoghi natii sono stati culla della sua originalità letteraria. Che fortuna vivere nella capitale della letteratura italiana, Firenze, negli anni Trenta, la città all'epoca di Eugenio Montale, Emilio Gadda, Aldo Palazzeschi, Elio Vittorini, Vasco Pratolini e Alfonso Gatto. Dove sta la singolarità di Luzi, e perché è stato celebrato in vita e viene commemorato ora? Il punto di vista. Non c'è più giudizio o pregiudizio tra l'io e la realtà, tra l'io come tutto e come tutti, e nel flusso, è attraversato dalla vita, come è attraversato dalla parola. Il poeta, con Luzi, assume per sé il ruolo umile e superbo dello scriba. E poi il suo profondo anelito sociale, etico, rivolto al popolo: «Bisogna fargliela conoscere, proporgliela, fargliela leggere, ai giovani, la poesia», raccontava Luzi nella celebre intervista a Paolo Di Paolo, pubblicata nel 2002 con il titolo «Offrire versi con simpatia». «Bisogna creare occasioni di scoperta e di novità», asseriva il maestro; «Non si può dire che, soprattutto in questi ultimi anni, non lo si faccia». Ma l'esito è comunque incerto: la sconsolata conclusione del nostro. È stato asserito da illustri critici che Luzi sale sulla scena tragica del mondo per dare voce alla coscienza e ai conflitti interiori degli uomini contemporanei. Costante, quindi, il suo impegno civile ed etico. Con la nomina al laticlavio, la Repubblica attestava in Luzi l'acquisito punto di riferimento per le istituzioni, per le istituzioni, quelle culturali in particolare, del Paese. Nella raccolta di versi «La parte in ombra», pubblicata per Mondadori dal senatore Zavoli, l'autore interpella il proprio esistere, tra rimembranze e sogno, sulla continua attenzione alla realtà civile ed incivile della nostra epoca. Qui Zavoli, come è stato brillantemente scritto, è artefice di una sintassi di parole mute, perché la parola racchiusa nella sua necessità sa imporsi in forza del rapporto proprio con il suo contrario: il silenzio. Per completezza di riferimenti, in questa silloge il senatore Zavoli immagina il riapparire della figura del poeta Luzi in uno storico caffè fiorentino. Ebbene, silenzio e necessità della parola legano Luzi a Zavoli, consegnandoci un Luzi immenso, nel pieno della sua opera umana, a nostro vantaggio, a vantaggio di tutti quanti noi, a nostro lenimento, per mitigare la fatica degli uomini e delle donne di tutto il creato. [[Applausi dal Gruppo FI-PdL XVII]] . Congratulazioni).
ParlaMint-IT_2014-03-04-LEG17-Sed-200.u11	[[Domando di parlare.]] [[PRESIDENTE. Ne ha facoltà.]] Signor Presidente, ringrazio il senatore Sergio Zavoli per le parole che ha saputo darci e Gianni, il figlio di Mario Luzi, che ci sta guardando nel luogo dove il padre avrebbe dovuto stare. Ero assessore alla cultura a Firenze ed ho avuto l'onore di conversare spesso con Mario Luzi, di condividere emozioni, di avere la sua interpretazione dei fatti e delle vicende della vita. Era generoso, molto generoso con la città. Lo invitavi agli eventi e veniva dappertutto, ai concerti, alle mostre. Lui c'era, c'era sempre, e arrivava con il suo impermeabile chiaro: così lo ricordavamo spesso, e ancora adesso così lo ricordo. Stava con noi e parlava con tutti. Era perfino strano vederlo così, ma era molto, molto disponibile e soprattutto - come qualcuno dei colleghi ha detto - era nell'animo ancora un professore di scuola ed era molto interessato alle vicende dei giovani. (ore 16,55) ( Segue DI GIORGI). Tanti giovani gli stavano vicino e lui veniva alle iniziative con i giovani alle quali lo invitavamo. Questo è in pratica il racconto di Mario Luzi, della sua Firenze, dell'amore infinito per quella città che gli aveva dato i natali a Castello. È quel piccolo cimitero, dove tutti gli anni deponiamo una corona per lui, quel cimitero piccolissimo in mezzo ai cipressi della Toscana, vicinissimo a Firenze. Il 20 ottobre renderemo merito ad un uomo che, con le sue parole, ha saputo tessere trame delicate e vitali, con una poetica senza tempo (l'ha detto benissimo il senatore Sergio Zavoli). Erano trame in cui trovavano spazio la sua città e la Toscana, trattate con amore e passione nell'impegno di raffigurarne l'anima. Quando sono diventata assessore all'educazione al Comune di Firenze ho istituito un premio di poesia a lui dedicato, un premio ancora esistente, a cui partecipano decine e decine di ragazzi che scrivono poesie nel suo nome, poesie che qualche volta inviterei tutti i colleghi a leggere. Le poesie dei ragazzi sono sconvolgenti, ci fanno pensare moltissimo. Questo premio è stato un modo perché la città lo ringraziasse per quanto ha saputo donarci è stato anche uno spunto per promuovere davvero la poesia, una poesia che deve coinvolgere sempre di più la scuola. Ragazzi sensibili, che provano a raccontare il mondo e la loro vita attraverso la poesia. Forse saranno proprio l'arte e la bellezza del pensiero a salvarci: questa è la speranza che anima il nostro impegno quotidiano. Ci aiuteranno a guardare oltre: dobbiamo provare ad uscire dalla cronaca, per pensare in prospettiva e per convincerci che, alla fine, l'umanità forse davvero può vincere le grandi sfide dei nostri tempi. Ormai sono trascorsi nove anni dalla morte di Mario Luzi, e abbiamo il dovere, oggi più che mai, di ricordare la sua figura e la sua poesia, un dono all'umanità, per il suo altissimo valore etico e per il profondo messaggio di speranza che ci trasmette. Il poeta fa parte della nostra memoria e del nostro patrimonio culturale, ed è giusto che i giovani si avvicinino a lui ed imparino a conoscere il messaggio che è riuscito a trasmetterci. A loro, quindi, va il compito di rinnovare quotidianamente questo messaggio, attraverso le loro parole. Credere nella poesia per Luzi è stato credere nella continuità della creazione - l'ho sentito dire già dai colleghi - ad un movimento naturale che non si arresta e a cui è impossibile sottrarsi, nel quale si inscrive il nostro, personale e collettivo, destino nel mondo. A ripercorrere l'intera opera poetica di Mario Luzi, questa complessa ed inesauribile dialettica tra uomo e mondo si riscopre di continuo efficiente, naturalmente intrinseca, vitale, tanto che in un suo bellissimo intervento del 1994, dal titolo «La voce della poesia nella sostanza del mondo», disse una cosa che mi ha fatto sempre pensare. Si chiese: «Ci si domanda a che cosa serve la poesia. Quando uno si pone questa domanda, è perduto alla poesia. La poesia può servire ed essere inutile, essere inutile e servire. A che? A sentire fino in fondo l'enigma della vita, nel suo bene e nel suo male». Sono parole in cui si ritrovano le profonde riflessioni e la sensibilità che animavano Mario Luzi. Questo è il messaggio. Un'ultima cosa, colleghi, e vi prego un attimo solo di mantenere il silenzio - scusate se ve lo chiedo - perché è come un messaggio. Ho trovato un ricordo struggente e doloroso di lui, una poesia che dedicò alla mia Firenze, nella notte in cui esplose la bomba ai Georgofili, la notte che noi ricordiamo sempre tutti gli anni. Scrisse questa poesia, che noi leggiamo tutti gli anni ai nostri studenti, durante le celebrazioni dei Georgofili, intitolata «Sia detto». La leggerò malissimo, ma vi prego di seguirne il senso. «(...) Sia detta a te, Firenze, questa amara devozione: città colpita al cuore, straziata, non uccisa; unanime nell'ira, siilo nella preghiera. Vollero accecarti, essi, della luce che promani, illumina tu, allora, col fulgore della collera e col fuoco della pena loro, i tuoi bui carnefici, perforali nella tenebra della loro intelligenza, scavali nel macigno del loro nero cuore. Sii, tra grazia e sofferenza, grande ancora una volta, sii splendida, dura eppure sacrificale. Ti soccorra la tua pietà antica, ti sorregga una fierezza nuova. Sii prudente, sii audace. Pace, pace, pace». [[Applausi dai Gruppi PD, FI-PdL XVII e M5S.]]
ParlaMint-IT_2014-03-04-LEG17-Sed-200.u12	Ringrazio e saluto nuovamente i membri della famiglia di Mario Luzi, qui presenti. Saluto inoltre gli studenti del Liceo socio-economico «Coluccio Salutati» di Montecatini Terme, in provincia di Pistoia, che stanno seguendo i nostri lavori. [[Applausi.]]
ParlaMint-IT_2014-03-04-LEG17-Sed-200.u13	[[Domando di parlare.]] [[PRESIDENTE. Ne ha facoltà.]] Signora Presidente, signori colleghi, onorevoli cittadini che ci ascoltate da fuori, sono noti i motivi che hanno indotto il senatore Gentile a dimettersi dall'incarico governativo. Assai meno noti, invece, sono i motivi che hanno indotto il presidente del Consiglio Renzi a nominarlo Sottosegretario di Stato. È per questo motivo che il Gruppo del Movimento 5 Stelle ha presentato un'interrogazione in tal senso. In ogni caso, ricordo che il senatore Gentile è colui che avrebbe bloccato le rotative di un quotidiano locale per evitare la pubblicazione di notizie scomode. PRESIDENTE. La prego, senatore Santangelo. La questione non è iscritta all'ordine del giorno. Lei, inoltre, sta facendo riferimento a notizie riportate da giornali che - come sa - vanno tutte accertate. SANTANGELO (M5S). Signora Presidente, sto annunciando degli atti parlamentari che il Movimento 5 Stelle sta facendo. Questo atto grave, commesso dal senatore Gentile, denota un atteggiamento contrario a uno dei principi cardine del nostro ordinamento costituzionale: la libertà di stampa e di pensiero. A ciò aggiungasi che, sebbene si sia dimesso dalla carica di Sottosegretario, il senatore Gentile continua a ricoprire quella di Segretario di questa Assemblea. I senatori Segretari svolgono, o dovrebbero svolgere, particolari funzioni di controllo e di vigilanza sull'andamento dei lavori dell'Assemblea e sulla validità dei voti espressi. Inoltre, fanno parte del Consiglio di Presidenza, che è un organo di rilevanza costituzionale, con delicati compiti come - ad esempio - la redazione del bilancio interno e dei regolamenti amministrativi interni. In altri termini, ciò che ha reso l'incarico governativo del senatore Gentile incompatibile con l'esercizio delle delicate funzioni ad esso inerenti lo rende anche incompatibile con il ruolo di Segretario di Assemblea. Pertanto, il Movimento 5 Stelle chiede formalmente le sue dimissioni anche da tale incarico istituzionale, essendo dichiaratamente venuto meno l'onore, così come viene solennemente richiesto dall'articolo 54 della nostra Costituzione per coloro che ricoprono una pubblica funzione. Vorrei inoltre annunciare all'Assemblea che il Gruppo del Movimento 5 Stelle presenterà mozioni parlamentari volte alla rimozione degli indegni dagli incarichi governativi, e più precisamente: della sottosegretaria di Stato per i beni e le attività culturali e per il turismo Barracciu, indagata per peculato aggravato; del ministro delle infrastrutture e dei trasporti Lupi, inquisito per concorso in abuso di atti d'ufficio; del sottosegretario di Stato per la salute De Filippo, indagato per peculato; del sottosegretario di Stato per le infrastrutture e i trasporti Del Basso de Caro, indagato per peculato; del vice ministro dell'interno Bubbico, indagato per abuso d'ufficio. Questo è quello che Renzi spaccia come «il nuovo che avanza», e a questo diciamo no. [[Applausi dal GruppoM5S.]]
ParlaMint-IT_2014-03-04-LEG17-Sed-200.u14	[[Domando di parlare.]] [[PRESIDENTE. Ne ha facoltà.]] Signora Presidente, davvero mi sfugge la sede nella quale stiamo prendendo la parola. Poco fa il collega Santangelo ha inusitatamente (non ho capito in base a quale articolo del Regolamento) annunciato iniziative, una delle quali tra l'altro impossibile, cioè quella riferita alla funzione di Segretario di Presidenza del collega Gentile, che - oggi è assente - avrebbe avuto modo per fatto personale di fare alcune considerazioni nel nome di quella orgogliosa posizione che egli ha ritenuto di assumere, quella cioè di condurre una battaglia per la verità, rinunciando al meritato incarico di Sottosegretario. Per mia parte vorrei soltanto dire a tutti i colleghi che questo è il punto limite al quale siamo arrivati, e meditino tutti coloro che vi hanno concorso negli anni passati. Mi riferisco al punto limite per cui una sola voce di giornale è sufficiente a determinare un danno certo, immediato e irreversibile per una persona, parlamentare o non parlamentare che sia; è sufficiente una sola ipotesi di giornale, perché sul collega Gentile non c'è nulla nemmeno dal punto di vista dei minimi elementi indiziari che possano aver dato luogo ad una iniziativa giudiziaria. Non c'è nulla di nulla. Eppure, su quel nulla una voce, una maldicenza, una catena perversa si è innestata e ha trovato nella politica, che ha raccolto il più basso livello di giustizialismo di questi anni, addirittura la richiesta di dimissioni da membro del Consiglio di Presidenza in quanto Segretario di Assemblea. Vorrei ricordare che si tratta oltretutto di funzioni di garanzia, come è stato già detto, che il collega Gentile ha sempre svolto nel migliore dei modi e che continuerà a svolgere nel migliore dei modi. Ma insisto, al di là della richiesta assolutamente impossibile in base al nostro Regolamento, vale la preoccupazione: a che punto siamo giunti? A che punto siamo giunti nel corso di questi vent'anni nei quali, giorno dopo giorno, abbiamo accettato che un solo sussurro potesse distruggere una persona? A che punto sono giunte le garanzie che dobbiamo riconoscere a ciascuna persona, i diritti di libertà che dovremmo riconoscere a tutti? A che punto siamo arrivati? Io mi auguro che quest'Aula, proprio partendo dal caso Gentile, ritrovi fino in fondo le vie dello Stato di diritto, rifiutando, isolando ogni e qualsiasi azione giustizialista, come quelle che sono state poco fa annunciate. [[Applausi dai Gruppi NCD e FI-PdL XVII.]]
ParlaMint-IT_2014-03-04-LEG17-Sed-200.u15	La Presidenza non entra nel merito delle valutazioni politiche dei rappresentanti dei Gruppi. Devo anche dire che ho dato la parola ai senatori Santangelo e Sacconi perché rappresentanti dei Gruppi, in via eccezionale. [[Proseguono gli applausi dai Gruppi NCD e FI-PdL XVII]] Adesso però continuiamo con i nostri lavori, e ringrazio i senatori tutti se ce lo consentono.
ParlaMint-IT_2014-03-04-LEG17-Sed-200.u16	L'ordine del giorno reca la discussione del disegno di legge n. 1254. La relatrice, senatrice Puglisi, ha chiesto l'autorizzazione a svolgere la relazione orale. Non facendosi osservazioni la richiesta si intende accolta. Pertanto, ha facoltà di parlare la relatrice.
ParlaMint-IT_2014-03-04-LEG17-Sed-200.u17	Signora Presidente, onorevoli senatrici e senatori, sono qui a illustrare il disegno di legge di conversione del decreto-legge 23 gennaio 2014, n. 3, che reca disposizioni temporanee urgenti in materia di proroga degli automatismi stipendiali del personale della scuola. Tale provvedimento ha l'intento di fare chiarezza e rimediare ad un errore burocratico generato dal modo contraddittorio con cui si è normato negli anni, vessando il personale scolastico. In passato quasi tutto il personale statale godeva di una progressione stipendiale automatica collegata all'anzianità di servizio, i cosiddetti scatti di anzianità. Alla fine degli anni '90 questa progressione è stata abrogata in molti comparti, ma non nella scuola, nella quale è stata lasciata in attesa dell'introduzione di una progressione di carriera presente negli altri comparti. Ma a tutt'oggi non c'è progressione di fasce, non c'è il professore senior, non c'è valutazione. La progressione stipendiale automatica è appannaggio del solo personale di ruolo e degli incaricati di religione. Il personale precario non gode di incrementi stipendiali collegati all'anzianità di servizio. All'atto dell'eventuale immissione in ruolo, però, il personale precario è oggetto di un provvedimento di ricostruzione della carriera, col quale è riconosciuta, sulla base di regole specifiche, l'anzianità di servizio maturata durante gli anni di precariato. La ricostruzione è disposta a seguito del superamento del periodo di prova e il relativo provvedimento viene di fatto adottato anche ad anni di distanza. Gli scatti stipendiali, nell'arco della carriera di un insegnante, sono cinque e la differenza tra mensile iniziale e finale è di 747 euro per gli insegnanti della scuola di infanzia e primaria; di 865 euro per gli insegnanti della secondaria di primo grado; di 995 euro per gli insegnanti della secondaria di secondo grado. Gli scatti stipendiali per il settore della scuola, nella situazione data, sono dunque di fondamentale importanza a causa del blocco del contratto e perché sono l'unico strumento di miglioramento retributivo. Come ben sappiamo, l'articolo 9, comma 1, del decreto-legge n. 78 del 2010 ha disposto il blocco degli automatismi stipendiali per gli anni 2011, 2012 e 2013, per tutto il personale dipendente delle pubbliche amministrazioni inserite nell'elenco ISTAT. Per questi anni, quindi, la retribuzione del personale dipendente delle amministrazioni pubbliche non poteva essere superiore a ciò che veniva percepito nel 2010. Il successivo decreto-legge n. 98 del 2011 ha disposto che questo blocco poteva essere prorogato di un ulteriore anno con decreto del Presidente della Repubblica, cosa che poi è puntualmente accaduta con il D.P.R. del 4 settembre 2013, vera causa di tutto il pasticcio sugli scatti della scuola. Ero relatrice di quel parere e come Commissione istruzione avevamo espresso all'unanimità osservazioni contrarie alla 1ᵃ Commissione competente. Non dimentichiamo, infatti, che il decreto-legge n. 112 del 2008, prevedendo una pesantissima opera di razionalizzazione della spesa scolastica, aveva disposto che il 30 per cento dei cosiddetti risparmi dovesse essere reinvestito nella scuola. L'articolo 8, comma 14, del decreto-legge n. 78 del 2010 aveva previsto che queste somme potessero essere utilizzate per il recupero degli scatti stipendiali e così è stato per il 2010 e il 2011. Ma già nel 2011, oltre ai risparmi del 30 per cento (pari a 31 milioni), il MIUR ha dovuto utilizzare risorse attinte in parte anche dal Fondo per il miglioramento dell'offerta formativa (MOF) per 350 milioni di euro, riducendo la retribuzione accessoria del personale scolastico e, con essa, le prestazioni aggiuntive a favore degli alunni. La legge di stabilità 2012 ha sancito, infatti, che le risorse da dedicare al recupero degli scatti potessero essere anche aggiuntive rispetto al 30 per cento dei risparmi, attraverso una sessione negoziale, senza ulteriori oneri per lo Stato. È quindi, ad oggi, in corso la sessione negoziale per il 2012. Poiché per il 2013 al personale della scuola sono stati pagati gli scatti, poi retroattivamente negati dal decreto del Presidente della Repubblica del 2013, al personale scolastico (ossa circa 50.000 persone) è arrivata la famigerata lettera di «NoiPA» in cui si richiedeva la restituzione delle somme percepite. Dunque, all'articolo 1 del decreto, si prevede che le somme percepite non vadano restituite, ma vadano a compensazione di quanto sarà recuperato per gli scatti 2012, a conclusione della sessione negoziale. Come spiegato dal precedente Governo nel corso delle audizioni svolte in 7ᵃ Commissione, secondo quanto previsto dal comma 2 dell'articolo 1 del presente decreto, la copertura dei 120 milioni di euro necessari sarà trovata dai residui del Fondo dei risparmi del 30 per cento e, se non dovesse essere sufficiente, come stabilito dai negoziati con le organizzazioni sindacali, quelle risorse saranno sottratte dai 463 milioni di euro accantonati dal MOF dell'anno scolastico 2013-2014. Come stabilito dal comma 3, la disposizione ha validità fino al 30 giugno 2014. Se la sessione negoziale non dovesse essere conclusa, la somma dovrà essere versata all'erario. Il comma 4, infine, stabilisce, a scanso di equivoci, che per il personale della scuola non vige alcun blocco degli scatti stipendiali dal 2014 in poi. Il comma 5 autorizza il Ministro dell'economia e delle finanze ad apportare, con propri decreti, le occorrenti variazioni di bilancio. Ora, in attesa del parere della 5ª Commissione, la 7ᵃ Commissione ha approvato un emendamento che vuole risolvere un ulteriore pasticcio burocratico riguardante il personale ATA. Questo personale, infatti, ha percepito, per gli anni scolastici 2011-2012, 2012-2013 e per l'anno scolastico in corso, somme per aver svolto mansioni aggiuntive, essendo stato selezionato e formato proprio per questo scopo. Si tratta di funzioni molto importanti. Propongo alcuni esempi all'Assemblea: si tratta di quei collaboratori scolastici che stanno svolgendo mansioni, dopo essere stati adeguatamente formati, a sostegno degli studenti con disabilità o del personale tecnico-amministrativo che si sta occupando della rendicontazione dei fondi europei. Vorremmo, inoltre, chiedere al Governo un impegno per ripristinare i fondi, così preziosi e importanti per le autonomie scolastiche e per il loro efficiente ed efficace funzionamento, che riguardano il miglioramento dell'offerta formativa. Ora, voglio sperare che dopo queste vicissitudini, si possa presto aprire una nuova stagione di discussione contrattuale, in cui vengano affiancati all'anzianità di servizio anche nuovi criteri di progressione di carriera per il personale della scuola, basati sul vero riconoscimento del complesso lavoro svolto nell'ambito delle autonomie scolastiche. Signora Presidente, le chiedo di permettermi di chiudere questo intervento con una citazione di Mario Lodi, che all'età di 92 anni, domenica 2 marzo, ci ha lasciati. Mario Lodi, maestro elementare, pedagogista e scrittore, raccontava: «Pochi giorni fa, in una scuola elementare, domandai ai bambini quali erano i loro sogni per il futuro. Ha risposto subito Massimo: "diventare miliardario!". Sogno, condiviso dagli altri bambini, che ci fa riflettere. Oggi è difficile educare perché il nostro impegno di formare, a scuola, il cittadino che collabora, che antepone il bene comune a quello egoista, che rispetta e aiuta gli altri, è quotidianamente vanificato dai modelli proposti da chi possiede i mezzi per illudere che la felicità è nel denaro, nel potere, nell'emergere con tutti i mezzi, compresa la violenza. A questa forza perversa noi dobbiamo contrapporre l'educazione dei sentimenti: parlare di amore a chi crede nella violenza, parlare di pace preventiva a chi vuole la guerra. Dobbiamo imparare a fare le cose difficili, come disse Gianni Rodari in una delle sue ultime poesie: parlare al sordo, mostrare la rosa al cieco, liberare gli schiavi che si credono liberi». Questo diceva Mario Lodi nel saluto al Convegno «Educare è difficile», di Legambiente - MCE. I nostri insegnanti non sognano di diventare miliardari, ma semplicemente chiedono di lavorare con dignità e rispetto al servizio di una delle più alte istituzioni democratiche del Paese: la scuola. Grazie e buon lavoro a tutti noi. [[Applausi dal Gruppo PD. Congratulazioni del senatore Calderoli.]]
ParlaMint-IT_2014-03-04-LEG17-Sed-200.u18	Grazie davvero, senatrice. È iscritta a parlare la senatrice Bignami. Ne ha facoltà.
ParlaMint-IT_2014-03-04-LEG17-Sed-200.u19	Dichiaro aperta la discussione generale.Signora Presidente, signor Sottosegretario, onorevoli colleghi, «Quando una società scialacquatrice ha necessità estrema di denaro, lo sottrae anche alle scuole. Questo è uno dei più iniqui delitti dell'umanità e il più assurdo degli errori». Purtroppo queste non sono mie parole. Maria Montessori, nei suoi scritti, espresse questo duro giudizio, che risuona ora quanto mai attuale. Oggi, questa Assemblea si ritrova a discutere un provvedimento che tenta di rimediare ad una grave ingiustizia compiuta nei confronti del personale scolastico. Ciò non stupisce, perché è prassi consolidata che, quando vi sono risorse da trovare, quando un Governo qualsiasi o un qualsiasi Governo vuole mettere in atto la spending review e portare soldi nelle casse dello Stato, il primo settore che va a toccare è quello dell'istruzione. Quando vengono decurtati gli stipendi degli insegnanti e del personale scolastico, nessuno si pone remore o freni, e non ci si rende conto che, così facendo, si va ad umiliare una categoria fondamentale per lo sviluppo della società. Una società che non investe nella formazione qualificata dei propri giovani è destinata al declino. La situazione degli insegnanti è già di per sé drammatica. I dati OCSE dimostrano che in Italia la spesa per gli studenti di elementari, medie e superiori non cresce dal 1995. Come ampiamente risaputo, i docenti italiani sono tra i meno pagati d'Europa, agli ultimi posti per progressioni stipendiali, e detengono un altro triste, tristissimo primato negativo: sono i più anziani tra quelli che insegnano nei Paesi dell'Unione europea. Il 60 per cento dei professori ha più di 50 anni e solo il 9 per cento ha un'età compresa tra i 30 e i 39 anni. La cosiddetta riforma Fornero ha sostituito una «insegnante mamma» con una «insegnante nonna», con le problematiche che ne conseguono. Con il blocco del ricambio generazionale nelle pubbliche amministrazioni, i dipendenti pubblici sono diventati sempre meno e sempre più anziani; per una pubblica amministrazione moderna ed efficiente, e in particolare una scuola funzionale, è necessario assumere i giovani e regolarizzare i precari. Il problema è serio. I Ministri che si sono succeduti con le loro molteplici riforme non lo hanno risolto. [[Brusio]] PRESIDENTE. Chiedo scusa, senatrice Bignami. Chiedo a tutti di abbassare il tono della voce, perché è veramente faticoso ascoltare. Prego, senatrice Bignami. Prova ne sono il contratto nazionale del personale del comparto scuola che non viene rinnovato dal 2009, e la beffa del blocco degli scatti stipendiali. In questi anni non vi è stata la volontà politica di premiare il ruolo degli insegnanti. Non vi è alcun riconoscimento della loro competenza nella dimensione didattica, della loro competenza formativa nella dimensione psico-pedagogica e metodologica e della loro competenza educativa nella dimensione valoriale. Il decreto-legge in esame è finalizzato a rimediare ad un pasticcio creato dal Ministero dell'economia e delle finanze il 27 dicembre 2013, quando con una nota è stata formalizzata la richiesta di restituzione di 150 euro al mese agli insegnanti ed ai tecnici che avevano percepito nel 2013 gli aumenti economici per gli scatti di anzianità maturati nel 2012 e - cosa ancora più grave - senza che il Ministero dell'istruzione ne fosse a conoscenza. Questo sfregio da parte del Governo è stato causato in primis dal ritardo nella trattativa, per ridare validità ai fini delle progressioni di carriera, all'anno 2012. In secondo luogo, il pasticcio è stato determinato dagli effetti del decreto del Presidente della Repubblica n. 122 del 2013, che aggiunge il 2013 ai tre anni che già avevano subito i blocchi stipendiali con la manovra economica del 2010. Solo dinanzi alle proteste scatenate dal Movimento 5 Stelle ed alla magra figura incassata davanti all'opinione pubblica da un Governo in cui non c'è comunicazione tra i Ministeri è stata fatta marcia indietro. Ancora una volta si mette una toppa con un provvedimento frettoloso, che fa da tampone rispetto ad una problematica molto ampia. Infatti, la soluzione delineata in questo provvedimento, seppure necessaria, rimedia solo in parte al problema degli scatti di anzianità del personale scolastico, limitandosi ad impedire il prelievo delle somme percepite in precedenza. Ma a che prezzo viene realizzato tutto ciò? Quanto necessario a finanziare il provvedimento verrebbe recuperato, da una parte, attingendo alla quota pari al 30 per cento dei risparmi effettivamente realizzati in attuazione della riforma Gelmini destinata a incrementare le risorse contrattuali per la valorizzazione e lo sviluppo professionale del personale della scuola e, per la parte restante, attingendo alle risorse destinate al miglioramento dell'offerta formativa, cioè quelle utilizzate per pagare gli straordinari agli insegnanti e rispondere ai sempre crescenti bisogni degli studenti. Viene quindi decurtata quella parte di salario finalizzata a retribuire diverse attività, fra cui il sostegno degli alunni, le ore aggiuntive di attività sportiva ed i progetti d'integrazione rivolti agli immigrati, solo per fare qualche esempio. La Commissione bilancio del Senato non ha mancato di sottolineare che non viene chiarito come verrà affrontato il maggiore onere per gli anni 2014 e seguenti, in quanto il diritto ad una progressione economica, una volta acquisito, non è un benefit una tantum, ma dovrà essere elargito dallo Stato anche negli anni a venire. Un'altra criticità del decreto è che esso non affronta in maniera compiuta la questione delle posizioni economiche del personale ATA. A tale grave lacuna legislativa, come Movimento 5 Stelle, abbiamo voluto porre rimedio attraverso la presentazione di vari emendamenti, volti ad evitare la restituzione degli incentivi percepiti per le mansioni aggiuntive svolte dal personale ATA che ha superato un concorso. Si tratta di un giusto riconoscimento economico per un personale qualificato, che, in aggiunta ai normali compiti, svolge funzioni importanti, quali dare assistenza ai disabili, garantire il primo soccorso e sostituire il direttore dei servizi amministrativi. Per concludere, il problema di fondo che non viene risolto da questo provvedimento è che gli scatti stipendiali, bloccati ai sensi del decreto-legge n. 78 del 2010, sono l'unico strumento per il miglioramento retributivo del personale della scuola. La progressione economica deve essere più snella e celere. Un'altra priorità per il nuovo Governo deve essere quella di risolvere il problema del precariato, che sta toccando livelli altissimi: dobbiamo investire sui nostri giovani e ridare alla scuola l'attenzione che merita. Non è mortificando gli addetti ai lavori e sottraendo risorse all'istruzione che possiamo formare la classe dirigente del domani e sperare che il nostro Paese torni a contare in Europa e nel mondo. [[Applausi dai Gruppi M5S e PD.]] [[PRESIDENTE. È iscritto a parlare il senatore Centinaio. Ne ha facoltà.]]
ParlaMint-IT_2014-03-04-LEG17-Sed-200.u20	Signora Presidente, onorevoli colleghi, ormai da troppo tempo la lentezza burocratica e le posizioni nettamente contrapposte degli schieramenti politici rallentano il lavoro di quanti vorrebbero una scuola più competitiva ed al passo con le esigenze di una realtà sociale in continuo divenire. È per questo che è fondamentale riflettere sul concetto di sapere e su quanto la scuola può offrire oggi. Come detto dal nuovo Premier, in occasione del suo recente discorso in Senato, il Governo intende investire nell'istruzione, vista come un settore chiave per lo sviluppo del nostro Paese. Qua mi interrompo subito, perché - ahimè! - la settimana scorsa ero assente, causa malattia: nell'ascoltare il Premier parlare di scuola, l'auspicio dai 38 e mezzo di febbre che avevo quel giorno è che non si sia trattato delle solite parole di propaganda che vengono dette da lui ormai da mesi, ma finalmente di qualcosa di costruttivo. E soprattutto la prima visita in una scuola in Veneto mi auguro che non sia solamente una chimera o un mero fatto propagandistico, ma che si riesca a fare qualcosa per le nostre scuole. Nell'istruzione pubblica la progressione di carriera avviene con meccanismi automatici: a grandi linee ogni cinque o sei anni, il personale docente delle scuole di ogni ordine e grado ed il personale ATA (quindi assistenti amministrativi e tecnici e collaboratori scolastici) avanzano di uno scaglione, ossia progrediscono automaticamente, migliorando di circa 50-60 euro - stiamo parlando veramente di cifre quasi ridicole - il proprio stipendio tabellare, che a tutt'oggi, però, è nettamente inferiore ai parametri europei di riferimento. Anche qui, auspichiamo che questo Premier ci porti, o vi porti, o li porti in Europa, almeno per quanto riguarda il discorso degli stipendi. Tenuto conto che l'età media di assunzione nella scuola si è elevata notevolmente, i lavoratori neo assunti vengono più volte penalizzati: in primis, dall'elevato tasso di precarizzazione che, da sempre, affligge il comparto e che negli ultimi anni ha raggiunto livelli inaccettabili, tali da essere oggetto di sanzione da parte della Corte europea, ma anche dal meccanismo di progressione della carriera, che prevede il riconoscimento dei primi quattro anni di pre-ruolo per intero e del periodo eccedente nella misura dei due terzi. Infine, viene a mancare, nell'arco della carriera lavorativa scolastica, il tempo utile per maturare le posizioni stipendiali più elevate, a danno anche del trattamento di quiescenza e del tenore di vita dei futuri pensionati. Inoltre, tutti i Governi, che nel tempo si sono succeduti alla guida del Paese, hanno cercato, sistematicamente, di riformare la scuola adottando il mero criterio dei tagli e del risparmio, penalizzando l'intero comparto e la qualità del servizio che la scuola dovrebbe fornire ad alunni e famiglie. Si sono considerati risparmi addirittura quelli ottenuti dalla mancata messa in sicurezza delle scuole e l'ultimo «decreto scuola», nella scia, proroga al 2015 la messa a norma dell'antincendio, senza contare che è stata fatta richiesta al Ministero dell'interno di modificare (al ribasso) i parametri di sicurezza per il numero degli studenti nelle classi, con un atteggiamento di totale irresponsabilità a danno degli studenti e dei docenti che vivono negli edifici scolastici. Il Presidente del Consiglio vuole invece ristrutturarli; vedremo cosa saprà fare. Le istituzioni scolastiche, invece, svolgono un ruolo fondamentale nella formazione della futura classe dirigente e, pertanto, occorrerebbe ridare piena dignità alla scuola, considerandola elemento fondante, all'avanguardia e competitivo. Non è certo sottraendo quanto destinato all'istruzione e alla formazione delle nuove generazioni che si potrà porre rimedio ad un debito pubblico in continuo aumento. Non è colpa della scuola. Le economie di spesa andrebbero ricercate altrove: negli «sprechi pubblici», a cui nessuno ancora ha messo mano, malgrado i vari «tecnici» chiamati da altri «tecnici» e munificati con stipendi di tutto rispetto che contribuiscono ad aumentare i costi della pubblica amministrazione, prima di fornire le risposte per diminuirli; sono i paradossi di questa Italia. Invece il Governo cosa fa? Depaupera ulteriormente la pubblica istruzione, coprendo questo provvedimento con il gettito destinato al miglioramento dell'offerta formativa, che significa non permettere alle istituzioni scolastiche di perseguire gli obiettivi prefissati dal piano dell'offerta formativa (POF) adottato dalle stesse, sottraendo in tal modo alle scuole quelle risorse volte proprio, tra l'altro, al miglioramento qualitativo dell'insegnamento, attraverso la formazione costante dei docenti. La necessità sarebbe invece opposta, investire cioè sulla crescita dei nostri giovani, perché solo così saremo in grado di risollevare le sorti di una generazione che vuole mettere a frutto le proprie potenzialità, preparandosi ad affrontare le difficili sfide del futuro. Su questi giovani, risorsa preziosa, e sugli strumenti a loro supporto, quali istruzione e competenza, si dovrebbe puntare; questo ci chiede una generazione stanca di interventi tampone e a singhiozzo, che vuole essere considerata per merito e valore e non in base ad automatismi stipendiali, oramai del tutto anacronistici. Oggi più che mai, è indispensabile valorizzare il merito degli operatori della conoscenza, riconoscendo il valore indiscusso della professione docente, ma anche del personale direttivo, amministrativo, tecnico ed ausiliario e di tutti coloro che operano all'interno del settore. Le parole «merito» e «meritocrazia» per noi sono fondamentali. Bisogna cambiare metodo di valutazione, improntandolo alla meritocrazia, che non prevede una valutazione discrezionale e soggettiva, ma attente valutazioni collegiali, con criteri preventivamente concordati. Ciascuno, nella specificità del proprio ruolo, deve concretizzare il proprio impegno responsabilmente, al fine di recuperare la centralità della scuola e dei giovani, affinché la cultura diventi il baricentro di una sinergica azione di crescita, messa in essere da tutti i settori produttivi. Occorre entrare nell'ordine di idee che è necessario investire nelle politiche scolastiche e formative per poter riaprire un confronto dialettico che abbia a cuore il rilancio del Paese. Noi crediamo al rilancio del Paese. La scuola crede al rilancio del Paese. Pare che ci creda anche il Governo; per ora a parole, vedremo i fatti. [[Applausi dal Gruppo LN-Aut]] [[PRESIDENTE. È iscritto a parlare il senatore Marin. Ne ha facoltà.]]
ParlaMint-IT_2014-03-04-LEG17-Sed-200.u21	Signora Presidente, signor Sottosegretario, ho sentito la relatrice, senatrice Puglisi, parlare della scuola, come fa sempre, con passione. Possiamo non essere d'accordo sulle soluzioni e su come affrontiamo i problemi, ma ho sentito un intervento appassionato. Allo stesso modo sono intervenuti il senatore Centinaio e, prima, la senatrice Bignami i quali hanno detto cose su cui si può essere d'accordo o meno, ma sempre con la passione di chi si interessa a questi temi e vuole affrontarli in maniera seria. Devo dire a questo proposito che mi dispiace che oggi, giorno in cui esaminiamo per la prima volta un provvedimento che riguarda la scuola, il nuovo Ministro, nominato da poco, sia assente. Sicuramente avrà avuto altri impegni, ma credo che oggi, per rispetto nei confronti dell'Assemblea e del tema che andiamo a trattare, il Ministro avrebbe dovuto essere presente.
ParlaMint-IT_2014-03-04-LEG17-Sed-200.u22	Le chiedo scusa, ma le do un'informazione, anche a beneficio dell'Aula: il Ministro ha chiesto di essere presente domani. Infatti, le repliche sono state spostate a domani, perché il Ministro ci teneva a essere presente.
ParlaMint-IT_2014-03-04-LEG17-Sed-200.u23	La ringrazio, signora Presidente, per la sua informazione, che nulla cambia però circa il rilievo che facevo: un conto sono le repliche, un conto è il rispetto che si deve all'Assemblea e alle persone che si iscrivono per intervenire nella discussione, a cominciare dalla relatrice. Non ho nulla contro il Ministro, persona gradevole che conosco, ma è una mancanza. Così si inizia male. PRESIDENTE. È presente il Sottosegretario. Il Governo c'è. Lei mi interrompe, Presidente, ma io ho già ringraziato il Sottosegretario. Mi permetta di esprimere il mio parere: se il buon giorno si vede dal mattino, non è un bel buon giorno! Ciò detto, la relatrice ci ha parlato dell'errore burocratico. Credo che tutta l'Assemblea sia cosciente che si tratti di un errore burocratico. Abbiamo speso tante parole su questo, e ha fatto bene la senatrice Puglisi a ricordarci - come hanno fatto anche la senatrice Bignami e il senatore Centinaio - tutti i diversi passaggi che hanno prodotto quello che è un errore che ha coinvolto 50.000 lavoratori, ma il problema non è solo come si sia arrivati a questo, ma perché vi si arrivi. Com'è possibile che in un Governo la mano destra non sappia quello che fa la mano sinistra? È un provvedimento del Governo - non è stato mica un errore dei dirigenti - ciò che ha determinato questo errore burocratico che ha coinvolto 50.000 lavoratori (e quindi 50.000 famiglie). Non si è dedicata la giusta attenzione al mondo della scuola, tema che peraltro ha occupato molto spazio nell'intervento del nuovo Presidente del Consiglio in quest'Aula per la fiducia il giorno dell'insediamento del suo Governo. Mi chiedo se veramente sarà così, perché sulla doverosità di restituire dei soldi a persone che hanno già lavorato nell'anno precedente credo che siamo tutti d'accordo: non è questo il tema che mi preoccupa oggi, perché su questo anche il Sottosegretario in Commissione ci ha rassicurato più volte, e crediamo tutti che sia una fine scontata della vicenda. Non si può chiedere a persone che hanno lavorato di restituire i soldi che hanno ricevuto, dopo che avevano già subito per anni blocchi stipendiali. Tra le altre cose, sulla progressione di carriera vorrei fare un piccolo inciso su come pensiamo debba essere concepita la scuola. Faceva bene il senatore Centinaio a ricordarlo: l'avanzamento economico attualmente è dettato solo dall'anzianità. Il collega ha parlato dei cinque diversi step. Noi crediamo invece che la progressione di carriera e il trattamento economico degli insegnanti non possano essere legati solo ad un fattore di anzianità, ma debbano essere collegati anche al merito e al principio della meritocrazia. Non è questa la sede per discuterne, perché parlare della scuola sarebbe troppo lungo e vasto (ora si parla di una piccola cosa importante per 50.000 famiglie, che è vedersi restituito il denaro che avevano già ricevuto), ma, se allarghiamo il tema, vorrei ricordare che il merito non è cosa da poco. A tal proposito, signora Presidente - e la ringrazio per avermi inserito nella discussione (quindi ho contratto i tempi del mio intervento) - deve consentirmi di dire ancora alcune cose. È stato un errore burocratico, e le risorse devono essere trovate (l'abbiamo detto anche oggi al Sottosegretario), ma non devono provenire dal MOF, che - lo ricordo - è il Fondo per il miglioramento dell'offerta formativa. Se andiamo a prendere le risorse da lì, vengono meno tutti i discorsi del Presidente del Consiglio, che ha detto di voler puntare sulla scuola. Non credo che il Presidente del Consiglio, che è andato nella mia terra, in Veneto, la settimana scorsa, come prima uscita del nuovo Governo, possa pensare che il miglioramento della scuola passi solo dagli edifici scolastici. Certo, è importantissimo dove si fanno le lezioni e lo stato degli edifici scolastici, ma il fatto di andare a prendere le risorse dal Fondo per il miglioramento dell'offerta formativa a noi sinceramente pare che non sia - anche in questo caso - il buon giorno che si vede dal mattino. Le risorse devono essere trovate in maniera diversa. Guai se per restituire i soldi che gli insegnanti, le 50.000 persone e le 50.000 famiglie che sono legate a questi lavoratori dovrebbero restituire (ed è evidente a tutti che non può essere così), si andassero a togliere i soldi ad altri interventi formativi, come ad esempio quelli relativi al mondo della disabilità. Questo non può essere, altrimenti si imporrebbe la logica di cui parlavo all'inizio: la mano destra non saprebbe quello che fa la mano sinistra, e un Governo serio questo non lo può permettere. [[Applausi dal Gruppo FI-PdL XVII]] [[PRESIDENTE. È iscritta a parlare la senatrice Ferrara. Ne ha facoltà.]]
ParlaMint-IT_2014-03-04-LEG17-Sed-200.u24	Signora Presidente, onorevoli senatrici e senatori, rappresentanti del Governo, la centralità del ruolo della scuola in questo momento di crisi economica, culturale e sociale non ha bisogno di essere ulteriormente sottolineata. Tante volte in quest'Aula, parlando di bambini e adolescenti, abbiamo avanzato proposte e sollecitato il Governo su temi specifici ed emergenze sociali che colpiscono le fasce più fragili, e per prime l'infanzia e l'adolescenza. Ricordo il recente appello per la messa a sistema di una strutturata formazione e un piano d'azione di prevenzione e contrasto al fenomeno del cyberbullismo. Questo e altri temi, che certamente attengono ai diritti fondamentali del cittadino, come sottolineava la senatrice Puglisi a conclusione della sua relazione, sono stati e saranno oggetto di ulteriori approfondimenti. Si tratta del diritto fondamentale delle cittadine e dei cittadini italiani all'acquisizione di conoscenze e competenze, e soprattutto di capacità critica e libertà di pensiero, essenziali per divincolarsi da un destino di consumatori acritici di beni e servizi. Il ricordo del nostro Mario Luzi, oggi, è stato particolarmente significativo anche rispetto alla riflessione sulla formazione musicale ed artistica che il Senato ha intrapreso in queste ultime settimane per onorare un altro grande che ci ha lasciati, il maestro Claudio Abbado. Chi ha vissuto nella scuola per qualche decennio - e come me ce ne sono tanti altri qui in Senato - ricorda come fu vissuto il costituirsi delle autonomie scolastiche, con quale entusiasmo si pensò ad una scuola in rete con i propri territori nella programmazione dei servizi, con quale passione e rinnovata creatività si elaborarono i piani dell'offerta formativa della nuova scuola dell'autonomia. È stato anche possibile per diversi anni sperimentare gli organici funzionali, avere la consapevolezza di quanto le risorse umane potessero trovare maggiore soddisfazione dando risposte concrete ai bisogni formativi delle bambine e dei bambini, delle ragazze e dei ragazzi. Certo, le risorse sono sempre state un problema, ma oggi prendiamo atto delle drastiche riduzioni susseguitesi negli anni sui capitoli destinati al miglioramento dell'offerto formativa (MOF) per lo svolgimento di attività aggiuntive; progetti spesso valutati con estrema attenzione dagli organi collegiali per stabilirne le priorità, incarichi specifici per il personale ATA, ore eccedenti per sostituzione colleghi assenti: da 1.480 milioni di euro nel 2010-2011 a meno di 1 milione di euro nel 2012-2013 e 2013-2014. Ma queste risorse rischiano di dimezzarsi per l'accantonamento dovuto al recupero degli scatti stipendiali. Non mettiamo in contrapposizione la dignità degli insegnanti e del personale della scuola, che è certo inerente all'autorevolezza delle istituzioni, ma che è anche strettamente legata agli aspetti retributivi, e i diritti dei bambini. Il comparto del personale della scuola attende dal 2009 il rinnovo del contratto nazionale. Questo è un fatto grave. Per questo, come ha puntualmente spiegato la relatrice, assume valore rilevante l'automatismo degli scatti stipendiali per i lavoratori del comparto. Come Commissione, a suo tempo, avevamo infatti espresso osservazioni contrarie al provvedimento che ha generato il pasticcio, che oggi andiamo a rimediare. La scuola non si è certo fermata: operazioni di ottimizzazione delle risorse, il coinvolgimento degli enti locali, lo sforzo congiunto di dirigenti, docenti, amministratori, collaboratori e genitori hanno dato dimostrazione di quanto le nostre comunità considerino la scuola il bene comune per eccellenza. Anche il nuovo Governo - l'abbiamo sentito dal Primo ministro e lo abbiamo ricordato più volte - mette al centro del suo programma l'istruzione e la scuola. Il passaggio di oggi sugli automatismi stipendiali è una pagina triste di sovrapposizioni burocratiche, ma estendendo lo sguardo possiamo parlare di disattenzione colpevole nei confronti della scuola. Vogliamo definire queste logiche come appartenenti al passato, perché vogliamo pensare che per la scuola e il suo personale si possa guardare con lo sguardo positivo al futuro, riconoscendo la professionalità del personale, migliorando il sistema del reclutamento e mettendo a disposizione risorse adeguate per le autonomie scolastiche. Sottolineo l'assoluta positività dell'impegno del Ministro e del Governo rispetto al ripristino dei fondi per il Miglioramento dell'offerta formativa (MOF), per garantire le funzioni fondamentali delle autonomie scolastiche, derivante dall'accoglimento dell'ordine del giorno n. 4 cui faceva riferimento la relatrice, che ha riscontrato unanime consenso nella discussione in Commissione questa mattina. [[Applausi dal Gruppo PD e del senatore Liuzzi.]]
ParlaMint-IT_2014-03-04-LEG17-Sed-200.u25	Rivolgo un saluto, a nome dell'Assemblea, alle studentesse e agli studenti dell'Istituto comprensivo di Lesmo, in provincia di Monza-Brianza. [[Applausi.]]
ParlaMint-IT_2014-03-04-LEG17-Sed-200.u26	È iscritta a parlare la senatrice Petraglia. Ne ha facoltà.
ParlaMint-IT_2014-03-04-LEG17-Sed-200.u27	Signora Presidente, il provvedimento su cui oggi discutiamo è stato presentato, come è stato ricordato in tanti interventi, dal Governo per evitare la restituzione da parte di decine di migliaia di docenti e di ATA delle somme legittimamente percepite a titolo di scatti di anzianità nel 2013. Per nostra memoria, perché ascoltando qualche intervento sembra che la memoria di tanti di noi sia corta, vorrei ricordare che il primo atto del Governo precedente, stessa maggioranza, Ministri diversi, aveva preparato un primo provvedimento per chiederne la restituzione. La storia recente racconta che sia accaduto per un'incomprensione tra la ministro dell'istruzione Carrozza e quello dell'economia (la relatrice lo ha definito un pasticcio burocratico). La restituzione è stata poi bloccata pubblicamente in seguito alle dichiarazioni dell'allora neoeletto segretario del PD, Matteo Renzi, e oggi neopresidente del Consiglio. Questa dunque è la strada che ci ha portato all'attuale decreto-legge che interviene per evitare un vero e proprio prelievo forzoso agli insegnanti e agli ATA. Un atto doveroso da parte del Governo, dal momento che il riconoscimento dell'anzianità di servizio nella scuola è stato finora l'unico avanzamento di carriera possibile per il personale. La scuola pubblica vive da anni ormai una situazione di definanziamento dovuta al taglio dei fondi ordinari e alla legge n. 440 del 1997 (sull'autonomia scolastica). Queste sono le principali risorse finanziarie su cui possono contare le scuole per il funzionamento ordinario e per il potenziamento dell'autonomia scolastica. Il fondo per il Miglioramento dell'offerta formativa, che rappresenta il valore aggiunto alla didattica, dal 2010 al 2013 è passato da 1,4 miliardi a 500 milioni di euro. I soldi sono stati utilizzati per coprire gli adeguamenti di stipendio non più previsti nella finanziaria 2009. Sottrarre ancora ulteriori risorse ai MOF, come è stato ricordato da chi è intervenuto prima di me, vuol dire tagliare ancora servizi alle scuole: pensiamo alle tanta attività extracurriculari per gli studenti come i progetti, alcune forme di laboratori didattici, le sostituzioni, i corsi di recupero, importanti e fondamentali in ogni parte del Paese. Chi si occupa di scuola, chi conosce la scuola italiana (tanti tra noi, a dire il vero) sa quanto queste risorse sono importanti in questo momento per cercare di non lasciare nessuno indietro. Sa quanto sono importanti per aiutare l'integrazione degli studenti stranieri, per evitare il disagio scolastico, per dare sostegno ai ragazzi disabili. Insomma si tratta di risorse utili per misure a sostegno di quel welfare scolastico che è parte integrante del sistema pubblico dell'istruzione. Risorse utili a garantire pari opportunità per tutte le ragazze e per tutti i ragazzi, per rispettare quell'importante patto sociale che lo Stato, le singole scuole, sottoscrivono con le famiglie. Notizie recenti raccontano che in alcune scuole, i dirigenti scolastici organizzano corsi di recupero scolastico a pagamento. Dunque vi potrà partecipare solo chi avrà i soldi e se lo potrà permettere; un ritorno dunque ad un'idea di scuola di classe di altri tempi. Ci auguriamo che nessuno stia pensando, in questo Governo, di chiedere agli insegnanti, spesso precari, i più sottopagati d'Europa, di svolgere corsi di recupero a titolo gratuito, perché bisognerebbe davvero avere uno strano coraggio. O di chiedere agli ATA che hanno fatto specifici percorsi formativi per gli incarichi aggiuntivi, di assistere alunni disabili, senza nemmeno prevedere quel compenso annuo di 600 euro lordi, meno di un euro netto al giorno. (ore 17,49) ( Segue PETRAGLIA). Tutto questo accade mentre da un lato è stato approvato il blocco dei rinnovi contrattuali sino al 2015 e dall'altro si introducono modifiche ai profili professionali (aumentando quindi i carichi di lavoro) che o non prevedono retribuzione o che attingono (e questa è davvero una beffa) ad altri fondi di istituto. Questo decreto-legge, infatti, ha dimenticato - lo diciamo al Sottosegretario e domani alla Ministro - di colmare quel vuoto dell'annualità 2013, che si era creato proprio con l'entrata in vigore della legge 30 luglio 2010, n. 122, e prorogata con decreto del Presidente della Repubblica n. 122 del 2013, né interviene per il blocco dei contratti e degli scatti di anzianità, che ha già penalizzato migliaia di docenti e di ATA, in particolare gli stabilizzati dell'ultimo biennio, a cui sarà bloccata la ricostruzione di carriera mancando la validità giuridica del 2013. Il decreto ha allungato, per tutti, di un anno l'anzianità utile per acquisire la superiore classe stipendiale, senza possibilità di recupero. Dunque, il mancato recupero dell'annualità 2013 pone un problema di equità. Oggi si nega un aumento dovuto dopo il settennale blocco dei rinnovi contrattuali. Non vorremmo ritrovarci tra un po' di tempo con un altro decreto per sanare questa ennesima incongruenza, magari con ulteriore decurtazione del MOF. Quasi tutti i settori pubblici sono stati colpiti da tagli e riduzioni, ma la scuola e tutto il settore della conoscenza ne sono stati mortificati. Abbiamo accolto anche noi con attenzione le dichiarazioni del nuovo Presidente del Consiglio, che ha indicato l'edilizia scolastica tra le priorità e le urgenze per far ripartire il Paese. È sicuramente importare finanziare l'edilizia scolastica affinché non si parli di scuola solo in momenti di tragica emergenza, ma dopo aver messo in sicurezza i contenitori bisogna affrontare i contenuti. La scuola, in questi anni, ha davvero subito tagli drammatici. La scuola della ministro Gelmini e del ministro Tremonti è stata il frutto di un'idea semplificata, che è tornata pesantemente indietro nel tempo. È una scuola ad una dimensione, che deve costare sempre di meno: un taglio di 8 miliardi di euro che - credo - non recupereremo mai più senza un'azione di vero coraggio. È allora necessario tornare ad investire su tutti i comparti della conoscenza e valorizzare il lavoro. Il progetto berlusconiano della scuola ha trovato molti proseliti anche dopo e ha disegnato una «scuola meno»: meno istruzione, meno cultura, meno obbligo scolastico, meno autonomia, meno partecipazione, meno collegialità. Esso ha riportato la scuola indietro, peggiorandola. Oggi la scuola italiana va avanti grazie alla tenacia ed alla buona volontà di tanti insegnanti che quotidianamente vi operano, consapevoli del lavoro sociale che è loro affidato e della poca considerazione dei vari Governi che si sono alternati. Noi sappiamo - lo diciamo al nuovo Governo ed anche al nuovo riconfermato Sottosegretario - che avete ereditato un decreto che, insomma, forse non è il modo migliore per iniziare un nuovo lavoro, una nuova fase, una nuova esperienza. Chiediamo, comunque, che almeno questa sia l'opportunità e l'occasione per assumervi un impegno serio per ritrovare le risorse sottratte al MOF almeno fino alla fine dell'anno scolastico e per ottenere risorse vere ed aggiuntive dal Ministero dell'economia e delle finanze, per poter finanziare in autonomia il sistema dell'istruzione pubblica. Un Paese che non investe nella scuola, che non investe sulle future generazioni e sulle giovani generazioni - non ci stancheremo mai di dirlo - è un Paese destinato a restare sempre indietro. [[Applausi dal Gruppo Misto-SEL]] [[PRESIDENTE. È iscritta a parlare la senatrice Munerato. Ne ha facoltà.]]
ParlaMint-IT_2014-03-04-LEG17-Sed-200.u28	Signor Presidente, onorevoli colleghi, il provvedimento in esame ha l'intento di rimediare ad un errore generato dal modo confuso e spesso contraddittorio con cui si è normato il settore negli ultimi anni, principalmente vessando il personale scolastico. Infatti, l'articolo 9, comma 1, del decreto-legge 31 maggio 2010, n. 78, ha disposto il blocco degli automatismi stipendiali per gli anni 2011, 2012 e 2013 per tutto il personale dipendente delle pubbliche amministrazioni inserite nell'elenco ISTAT. Blocco che, per via della crisi economica e della conseguente perdita del potere di acquisto, ha pesantemente penalizzato i lavoratori. Per questi anni, dunque, la retribuzione di detto personale non poteva essere superiore a quella percepita nel 2010. Con riferimento al personale della scuola, però, si prevedeva un blocco per gli anni 2010, 2011 e 2012, con una progressione temporale parzialmente diversa rispetto al resto dei dipendenti pubblici. Il successivo decreto-legge n. 98 del 2011 ha disposto che il blocco poteva essere prorogato di un ulteriore anno, cosa che poi è puntualmente accaduta con il decreto del Presidente della Repubblica 4 settembre 2013, n. 122. Mentre per tutto il personale dipendente delle pubbliche amministrazioni il decreto n. 122 del 2013 ha prorogato il blocco per un anno (al 2014), per il personale della scuola il blocco ha avuto invece un effetto retroattivo, dal momento che riguardava l'anno 2013, nel corso del quale il personale della scuola aveva percepito gli scatti del tutto legittimamente. Occorre ricordare inoltre che sullo schema di decreto la Commissione cultura, coinvolta in fase consultiva, aveva espresso osservazioni contrarie alla 1ᵃ Commissione, competente per materia. Per porre rimedio a questa situazione, il decreto oggi al nostro esame consente di utilizzare il fondo su cui sono affluite le economie del settore scolastico accertate nel 2012 per finanziare la corresponsione di maggiori competenze stipendiali al personale scolastico, riconoscendo la maggiore anzianità acquisita nell'anno 2013 ai fini economici. Dobbiamo però ricordare, con intento fortemente critico, che il decreto-legge n. 112 del 2008 indicava la destinazione di un terzo delle predette economie ad «iniziative dirette alla valorizzazione ed allo sviluppo professionale della carriera del personale della scuola», mentre il provvedimento consente di utilizzarle al diverso fine di «interventi in materia contrattuale per il personale della scuola», fine per il quale il medesimo decreto-legge prevedeva in origine il reperimento di ulteriori risorse senza nuovi o maggiori oneri per la finanza pubblica. Va criticato infine l'utilizzo, nell'anno 2014, di somme per la copertura di maggiori oneri riferiti all'anno 2013, fatto che viola il principio di annualità del bilancio. Ci auguriamo che si apra presto una nuova stagione di discussione contrattuale, in cui vengano affiancati all'anzianità di servizio anche nuovi criteri di progressione di carriera per il personale della scuola, basati sul vero riconoscimento del complesso lavoro svolto nell'ambito delle autonomie scolastiche e sulla meritocrazia. Ed è proprio per questo che noi della Lega Nord auspichiamo che venga gradualmente ripristinato il fondo destinato alle scuole, ampiamente saccheggiato per reperire risorse nell'immediato, sia per migliorare l'offerta formativa che per aumentare la retribuzione del personale stesso. [[Applausi dal Gruppo LN-Aut]] [[PRESIDENTE. È iscritto a parlare il senatore Pagano. Ne ha facoltà.]]
ParlaMint-IT_2014-03-04-LEG17-Sed-200.u29	Signor Presidente, gentili senatrici, colleghi senatori, sottosegretario Toccafondi, il provvedimento in esame è volto a risolvere una questione di fondamentale importanza relativa al trattamento economico stipendiale del personale della scuola. Da troppo tempo i dipendenti pubblici, ed in particolare il personale scolastico, scontano gli effetti negativi della crisi attraverso un continuo blocco dei salari, che negli anni hanno visto un costante decremento del potere di acquisto. A partire dal 2010, si è disposto il blocco degli automatismi stipendiali per tutto il personale pubblico negli anni 2011, 2012 e 2013. Il decreto-legge prevedeva anche il blocco delle progressioni di anzianità. In particolare, per il personale della scuola si prevedeva una cadenza temporale del blocco stipendiale diversificata rispetto a quella degli altri dipendenti pubblici: infatti il triennio di blocco partiva dal 2010 e si concludeva nel 2012. Successivamente, con ulteriore provvedimento, si è previsto l'estensione della disposizione sul blocco stipendiale anche per l'anno 2013. Con il «blocco degli scatti» il personale scolastico di ruolo avrebbe maturato il diritto ad uno stipendio più elevato con quattro anni di ritardo rispetto alla legislazione previgente. Il decreto del Presidente della Repubblica n. 122 del 2013, entrato in vigore il 9 novembre 2013, in merito al personale scolastico interviene retroattivamente sul blocco degli scatti stipendiali che erano già stati maturati del tutto legittimamente nel corso del 2013, il primo anno utile successivo al blocco triennale 2010-2012. Il blocco è stato quindi disposto dopo che circa 50.000 dipendenti avevano già percepito, a decorrere dal primo gennaio 2013, l'incremento stipendiale dovuto al maturare dell'anzianità di servizio nel corso dei primi mesi del 2013. Questa platea di dipendenti avrebbe dovuto restituire il maggiore stipendio percepito. Per evitare un'ulteriore riduzione stipendiale e la restituzione delle somme è stato approvato questo decreto-legge, il cui articolo 1 prevede che le somme percepite non devono essere restituite, ma vanno a compensazione con quanto sarà recuperato per gli scatti 2012, a conclusione di una sessione negoziale che dovrà svolgersi entro il 30 giugno 2014. La disposizione, che avrà validità sino al 30 giugno 2014, prevede che i provvedimenti di recupero dei pagamenti già effettuati a partire dal 1° gennaio 2013 non verranno eseguiti. Con questo provvedimento si fa chiarezza sull'inapplicabilità del blocco degli incrementi stipendiali per il 2014 al personale scolastico. Chiarezza che finalmente sopraggiunge dopo anni in cui il modo contraddittorio di legiferare ha portato a situazioni del genere, in cui i diritti legittimamente acquisiti vengono messi in discussione per lo stratificarsi di disposizioni con effetti retroattivi al solo fine di conseguire risparmi di spesa reiterati nel tempo. Ma, al di là della specifica questione analizzata e risolta dal decreto, la mia riflessione vuole focalizzarsi su un tema non più procrastinabile: la valorizzazione del settore scolastico. I nostri docenti sono quelli meno pagati fra gli altri Paesi europei, con tanti anni di precariato. Dobbiamo ridare prestigio sociale, come ha detto anche il nostro Presidente del Consiglio. Gli stipendi sono al 17° posto in Europa. Bisogna rivedere gli organici, fermi da diversi anni, con il numero degli studenti che aumenta sempre più e che porta a formare le cosiddette classi pollaio. Un Paese proiettato nel futuro non può continuamente tagliare risorse per gli investimenti in capitale umano. E quando si parla di capitale umano, in quest'ambito, si fa riferimento in primis agli alunni, le future generazioni di questo Paese, e quindi a coloro che hanno la responsabilità di formare ed orientare le future generazioni: mi riferisco al corpo dei docenti e all'intero personale scolastico. Quest'ultimo, ogni anno, affronta delle condizioni di lavoro sempre più difficili. Condizioni che invece, a partire dall'immediato, devono necessariamente essere valorizzate: non a caso, una priorità evidenziata dal nuovo Esecutivo riguarda l'investimento in istruzione e quindi l'efficacia dell'intero comparto scolastico e delle strutture in cui questo opera. Dobbiamo invertire la tendenza in questo settore e questo vuol dire, infatti, rendersi conto che non si può più operare con una valutazione prettamente ragionieristica della distribuzione delle risorse in gioco. Particolare attenzione va rivolta ai cosiddetti fondi MOF, destinati alla retribuzione del personale scolastico e per lo svolgimento di attività aggiuntive in grado di dare valore aggiunto all'intero settore. Purtroppo, sovente sono state fatte valutazioni di segno opposto e pertanto vorremmo che questo nostro auspicio avesse maggiore considerazione. I fondi per migliorare l'offerta formativa ammontavano a 1.480 milioni di euro per l'anno scolastico 2010-2011; successivamente sono stati ridotti in modo proporzionale alla riduzione del personale in servizio, per circa 45 milioni di euro annui con il decreto-legge n. 78 del 2010; un'ulteriore riduzione di 45 milioni di euro è stata disposta dalla legge di stabilità per il 2013 e infine i fondi sono stati ridotti con il contratto collettivo nazionale del lavoro del 2013, per finanziare il recupero delle utilità del 2011 ai fini della maturazione dell'anzianità economica. È prevista un'ulteriore riduzione del MOF, a partire dall'anno scolastico 2013-2014, secondo quanto riferito durante l'audizione dell'ex ministro Carrozza tenutasi in Senato. Basta con i tagli alla scuola! Spero pertanto, onorevoli colleghi, che l'inversione di tendenza qui auspicata e che ho cercato di motivare delineando un quadro di fondo, che sottende le finalità del provvedimento in esame, si realizzi a iniziare da questo primo passo. La valorizzazione del settore scolastico e del corpo docente di questo Paese sia dunque il motivo conduttore del nuovo corso di questo Governo e della signora ministro Stefania Giannini, alla quale riconosciamo grande sensibilità e grande competenza in questa materia. Noi del Nuovo Centrodestra sosterremo ogni iniziativa che va in questa direzione, perché riteniamo che il mondo della scuola sia da attenzionare in maniera particolare. Solo così si potrà restituire nuova centralità e migliore rendimento all'istruzione e alla formazione delle future generazioni. [[Applausi dal Gruppo NCD e dei senatori Liuzzi e Puglisi]] [[PRESIDENTE. È iscritta a parlare la senatrice Serra. Ne ha facoltà.]]
ParlaMint-IT_2014-03-04-LEG17-Sed-200.u30	Signor Presidente, tra gennaio e settembre del 2013 il meccanismo degli scatti stipendiali aveva inizialmente ripreso il suo corso, fino all'arrivo di un'incomprensione, per così dire, tra il Ministero dell'economia e delle finanze (MEF) e il Ministero dell'istruzione, dell'università e della ricerca (MIUR) cui si è cercato goffamente e frettolosamente di porre rimedio bloccando la restituzione delle somme nel frattempo già percepite dal personale scolastico; in secondo luogo penalizzando coloro che intendevano presentare a gennaio 2014 la domanda di pensionamento, avendo maturato lo scatto nel 2013, ma che, a seguito del congelamento degli anni 2012 e 2013, hanno dovuto rimandare di un altro anno, non avendo potuto far valere lo scatto stipendiale sulla pensione e sulla liquidazione. Avevamo evidenziato delle perplessità circa le modalità con cui è stata affrontata la questione, a cominciare dall'aleatorietà normativa che caratterizza frequentemente il mondo della scuola. La contraddittorietà e l'illogicità con cui si cerca di porre rimedio a posteriori, a seguito di istanze e proteste, sembrerebbe rivelare che in Italia chi protesta e lotta avrà diritto ad avere ragione, come se ciò che si rivendica non fosse un diritto o, quanto meno, una pretesa legittima. Ciò denota un modo di agire manchevole che si evince dalla mancanza di comunicazione tra i Ministeri coinvolti: si è passati nel giro di una mattinata da un Governo che non sembrava certo avere le idee chiare, a un fantomatico quanto inesistente successo dell'Esecutivo. C'è, poi, il problema della copertura. I 120 milioni necessari per finanziare il provvedimento sono stati recuperati attraverso il Fondo per l'offerta formativa. Quanto una simile scelta appaia poco ragionevole sembra ormai superfluo spiegarlo, anche in considerazione del fatto che tali risorse - destinate ai corsi di recupero e alla didattica - hanno subito tagli e aggiustamenti al ribasso fin dal 2010. È chiaro che non si possa condividere una scelta del genere. Le risorse economiche non possono essere recuperate dal Fondo per il miglioramento dell'offerta formativa, tra cui troviamo anche il Fondo istituzioni scolastiche (FIS), per le attività aggiuntive in favore degli alunni con disabilità o in progetti di aree con forte rischio sociale, perché in questo modo si continua ad impoverire tutto ciò che riguarda didattica, integrazione, educazione e formazione degli alunni. La «scuola», termine tanto caro a tutti i Primi ministri sino ad oggi ascoltati, in realtà risulta come un termine vuoto, una parola che di volta in volta si permette loro di scorporare dalla realtà di un impegno reale. La scuola però è vita e renderla precaria e incerta, soprattutto per coloro che ne rappresentano le fondamenta, la porterà a un epilogo non certo edificante. Decidiamo cosa fare della scuola: decidiamo se vogliamo il suo bene, e al contempo il nostro, o se vogliamo continuare a votarla al sacrificio perenne, con tutto ciò che ne deriva. [[Applausi dal Gruppo M5S e dei senatori Ferrara Elena, Liuzzi e Puglisi.]] [[PRESIDENTE. È iscritta a parlare la senatrice Di Giorgi. Ne ha facoltà.]]
ParlaMint-IT_2014-03-04-LEG17-Sed-200.u31	Signor Presidente, il decreto-legge in conversione interviene a colmare una lacuna che si era creata in un settore che a tutti noi sta particolarmente a cuore, quello della scuola, in riferimento al blocco degli automatismi stipendiali per i docenti e il personale ATA (amministrativi, tecnici e ausiliari), introdotto con il decreto-legge n. 78 del 2010 e prorogato sino a dicembre 2014 con il decreto del Presidente della Repubblica 4 settembre 2013, n. 122. Il personale scolastico italiano (bisogna sempre ricordarlo, perché tutti i nostri provvedimenti incidono su una situazione devastante cercando di sanarla, con scarsissimi risultati) ha stipendi che sono tra i più bassi d'Europa; i due provvedimenti, che ho citato non solo in modo pedissequo, ma per ricordare anche i momenti storici in cui sono stati emanati, hanno avuto l'effetto di cristallizzare gli adeguamenti all' inflazione, bloccando di fatto le retribuzioni al 2010: ciò è avvenuto prima con il Governo Berlusconi e poi con il Governo Monti. Ora abbiamo quindi l'occasione per intervenire oltretutto su un grave errore burocratico, perché a una situazione drammatica se ne aggiunge un'altra, che purtroppo stiamo verificando spesso in queste settimane. Questo errore burocratico è generato dal modo spesso contraddittorio con cui si è normato negli ultimi anni, arrivando in questo caso ad avere un effetto retroattivo dal potenziale socialmente dirompente. Infatti, per il personale dipendente dalle pubbliche amministrazioni il decreto n. 122 del 2013, di cui ho parlato prima, ha previsto la proroga del blocco per il 2014, mentre per il personale scolastico ha avuto un effetto retroattivo anche su tutto il 2013, quando l'anno era praticamente concluso, creando quindi una situazione difficilmente gestibile, come si capisce. Questo ha fatto sì che chi aveva percepito scatti del tutto legittimamente, in assoluta buona fede, si è visto intimare la restituzione degli stessi. L'assurdità è veramente palese a tutti, e infatti siamo chiamati qui - e in questo senso il nostro compito adesso è soltanto quello di sanare - a sanare un passaggio del tutto anomalo. A fronte di tutto ciò e dei pesanti tagli conosciuti dal settore negli ultimi anni, abbiamo oggi il dovere di fare chiarezza sul ruolo che vogliamo attribuire alla scuola: ne hanno parlato i colleghi, ma lo dobbiamo ripetere. Il settore della scuola - in verità ho sbagliato già io stessa a chiamarlo così - non è un settore, ma qualcosa di assolutamente trasversale: senza la scuola un Paese non va avanti, e questo in Italia ancora non lo si è capito. Ho molta fiducia che ciò si sia compreso, e compreso bene, dal nuovo Governo, nel momento in cui il nostro Premier, Matteo Renzi, ha impostato il discorso con il quale ha chiesto la fiducia, sia qui in Senato che alla Camera, esattamente sul fronte della scuola, la scuola che è priorità per il rilancio italiano. In questo senso si può parlare - speriamo davvero - di rinascita. Noi saremo qui a verificare e a controllare che tutto questo venga fatto perché, appunto, per quanto mi riguarda e per quanto riguarda il mio partito, sicuramente la scuola è una priorità. Una rinascita, dunque, che può avvenire soltanto investendo sul merito, sulle competenze e sulla valorizzazione, in primis, del personale della scuola italiana, nonché sulla capacità innovativa, per cui alla scuola non possiamo che unire naturalmente università e ricerca scientifica: è su questo che si deve andare avanti. In questo ambito abbiamo dunque il dovere di restituire centralità sociale al ruolo dell'insegnante, svilito e bistrattato: è a questa categoria che affidiamo, infatti, la cosa più preziosa che abbiamo, vale a dire la formazione dei nostri figli e dei futuri cittadini. Al contrario, come dicevo, di fatto bistrattiamo gli insegnanti, ritenendo che non abbiano un valore sociale alto, altissimo. Questo riconoscimento deve passare anche da una giusta retribuzione, oltre che dalla possibilità di insegnare in strutture adeguate. Quello dell'edilizia scolastica è un tema su cui non dobbiamo mai stancarci di porre l'attenzione. Un ragazzo non rispetterà mai le istituzioni e gli insegnanti stessi, né si fiderà di uno Stato che lo tiene in scuole disastrate, che fanno vergogna! Quindi è chiaro che anche il settore dell'edilizia scolastica è fondamentale quale elemento di crescita civile per i ragazzi. Se i ragazzi non si sentono rispettati, per quale motivo dovrebbero poi rispettare l'istituzione? Quello con la scuola è il primo rapporto che hanno con le istituzioni e con lo Stato: è quindi su quello che dobbiamo giocare il futuro civile del nostro Paese. Non possiamo quindi prescindere dalla necessità di un intervento per gli insegnanti, che si trovano ad operare con stipendi bassi, armati soltanto della loro competenza e senza formazione visto che - lo ricordiamo sempre - i nostri insegnanti non hanno più formazione. Se la fanno da soli, se hanno la fortuna di vivere in città molto belle, dove frequentano mostre e quant'altro; sicuramente molte meno possibilità hanno in altre situazioni, dove magari le opportunità esterne sono molto limitate, ma sono gli stessi insegnanti a dover avere voglia di fare qualcosa. Da molti anni abbiamo infatti dimenticato il ruolo altissimo che ha la formazione per avere una scuola sempre migliore. Domani verrà il Ministro, al quale chiederemo un impegno forte anche su questo punto che, pur non avendo direttamente a che fare con il provvedimento in esame, è molto legato al tema che stiamo trattando oggi. Dunque c'è necessità di far svolgere agli insegnanti il proprio lavoro nel migliore dei modi. Naturalmente, però, dobbiamo anche chiedere al Ministro un impegno forte, perché le risorse che serviranno a sanare quello che, per certi versi, è il vulnus del provvedimento che dovremo votare saranno recuperate - i colleghi ne hanno parlato molto bene prima - dal fronte dei capitoli dedicati alla scuola e all'istruzione in generale, quindi dai progetti che fanno sì che la nostra scuola sia un po' più competitiva e attenta alle esigenze di tutti. In particolare, in un momento in cui l'immigrazione e tanti temi, che sono importanti, devono essere trattati all'interno della scuola, trovare le risorse per pagare gli insegnanti e per sanare questa situazione dal fronte dei progetti educativi (dal MOF) evidentemente non è il massimo e non è ciò che avremmo voluto. In un ordine del giorno noi chiederemo un impegno del Governo in questo senso. È grande l'impegno che chiederemo e che chiediamo a questo Governo. Il provvedimento è necessario e abbiamo, quindi, il dovere morale, evidentemente, di votarlo, e questo faremo. Naturalmente, però, dobbiamo anche pensare a un futuro diverso, che prima di tutto si costruisce nelle aule scolastiche, con i ragazzi, con gli insegnanti e con il personale che nella scuola vive. [[Applausi dal Gruppo PD e del senatore Ichino.]]
ParlaMint-IT_2014-03-04-LEG17-Sed-200.u32	Dichiaro chiusa la discussione generale. Rinvio il seguito della discussione del disegno di legge in titolo ad altra seduta.
ParlaMint-IT_2014-03-04-LEG17-Sed-200.u33	[[Domando di parlare.]] [[PRESIDENTE. Ne ha facoltà.]] Signor Presidente, intervengo sulla vicenda che in questi giorni riguarda l'Istituto penale minorile «Cesare Beccaria» di Milano, per ricordare che nel marzo 2013 la direttrice e il comandante di polizia penitenziaria di quell'Istituto sono stati entrambi trasferiti dopo una lunga ispezione ministeriale, che evidenziò pesanti difficoltà di gestione dell'Istituto, dovute soprattutto alle difficili relazioni tra di loro. Da allora la direzione è stata assunta dalla dottoressa Alfonsa Miccichè, già direttrice dell'Istituto penale per minori di Caltanissetta. In quest'anno la situazione del «Cesare Beccaria» sotto la sua direzione è molto migliorata, sia nel funzionamento, sia nel rapporto tra i lavoratori, sia nell'apertura al territorio dell'Istituto, valorizzando importanti iniziative costruite e realizzate con il volontariato e con l'associazionismo. Il 28 febbraio è scaduto l'incarico annuale della dottoressa Miccichè e ora l'Istituto è senza direzione. Da più parti, da tutto il personale e dalle organizzazioni di volontariato coinvolte nella vita del «Cesare Beccaria», fino al cappellano dell'Istituto don Gino Rigoldi, è venuto in queste ore un accorato appello per chiedere che il lavoro di questi ultimi mesi non si interrompa e che la dottoressa Miccichè assuma la direzione del «Cesare Beccaria» a tempo indeterminato. Intervengo per sostenere questa richiesta, sapendo che in quest'Aula spesso parliamo di carceri e di minori per denunciare problemi o addirittura abusi. In questo caso si tratta, invece, di valorizzare un'esperienza positiva, riconoscere il merito e impegnarsi perché questo lavoro possa proseguire. Le chiedo, signor Presidente, di farsi tramite nei confronti del Ministro della giustizia di questa richiesta, che - ripeto - prima che da noi proviene da chi quotidianamente lavora per fare del «Cesare Beccaria» una struttura sempre più capace di aiutare i ragazzi che lì sono detenuti. [[Applausi dal Gruppo PD.]]
ParlaMint-IT_2014-03-04-LEG17-Sed-200.u34	[[Domando di parlare.]] [[PRESIDENTE. Ne ha facoltà.]] Signor Presidente, oggi sono invasiva, è vero, però le occasioni per intervenire ci sono state: a parte il decreto-legge, vi è stata la commemorazione di Luzi, mio grande concittadino, e adesso c'è l'Oscar. [[Applausi dal Gruppo PD e del senatore Barani]] Non ne abbiamo parlato, non ne ha parlato nessuno, ma io faccio parte della Commissione sulla cultura, e bisognerà pur parlarne. Questo Oscar ci rende orgogliosi, perché con «La grande bellezza» il cinema italiano è tornato a risplendere a Hollywood, quindici anni dopo il successo di Roberto Benigni. Vi ricordo, onorevoli colleghi (come naturalmente è stato fatto oggi sui giornali), che lo avevamo vinto nel 1947 con «Sciuscià», nel 1950 con «Ladri di biciclette», nel 1957 con «La strada» di Federico Fellini, nel 1958 con «Le notti di Cabiria» sempre di Federico Fellini, nel 1963 con «Otto e mezzo» di Federico Fellini, nel 1965 con «Ieri, oggi e domani» di Vittorio De Sica, nel 1970 con «Indagine su un cittadino al di sopra di ogni sospetto» di Elio Petri, nel 1971 con «Il giardino dei Finzi Contini» di Vittorio De Sica, nel 1974 con «Amarcord» ancora di Federico Fellini, nel 1988 con «L'ultimo imperatore» di Bernardo Bertolucci, nel 1990 con «Nuovo Cinema Paradiso» di Giuseppe Tornatore, nel 1992 con «Mediterraneo» di Gabriele Salvatores, nel 1999 con «La vita è bella» di Roberto Benigni e ora con «La grande bellezza» di Paolo Sorrentino. Ricordiamo che questa è la tredicesima statuetta per il nostro cinema per il miglior film straniero, e nessun Paese è mai riuscito a vincere così tanti premi. Ripeto che nessun Paese ha vinto 13 Oscar per il miglior film straniero. Questo ci deve rendere ulteriormente orgogliosi. È bene non dimenticare che il nostro cinema ha una grande tradizione; anche nel mondo di Hollywood ha saputo guadagnarsi rispetto e onori, a dispetto di risorse sempre scarse rispetto alle grandi major americane. Sorrentino, Benigni e tutti gli altri che ho nominato e tanti altri hanno alzato al cielo la statuetta dell'Oscar. Sono il genio italico, la sensibilità culturale e la profondità delle idee a trionfare, e non gli effetti speciali o i budget miliardari, anche se naturalmente di danari c'è bisogno, così come c'è bisogno - lo sottolineo qui, in Aula - di una legge sul cinema, perché per noi è giunto il momento di farla. AIROLA (M5S). Brava! DI GIORGI (PD). Manca la legge sul cinema nel nostro Paese: non è un caso, e ne conosciamo anche il motivo. Abbiamo già parlato della questione all'interno della 7ᵃ Commissione permanente. Quindi, ci impegneremo a fare una legge sul cinema, perché credo ce ne sia bisogno per rendergli onore da parte della politica e per dare l'opportunità di lavorare, e lavorare bene, a tutti coloro che fanno arte con il cinema. È certamente anche sviluppo economico: una nuova, vera e bella legge sul cinema consentirà - naturalmente tenendo conto del resto, cioè della Rete e di tutte le produzioni di natura diversa esistenti in questo momento - di creare nuovi posti di lavoro. È una modalità per sviluppare il nostro Paese. Se non mettiamo a reddito - come si usa dire - o non valorizziamo ciò che abbiamo di splendido, evidentemente ci perdiamo mille opportunità. Pertanto, per noi parlamentari questo premio Oscar deve essere un modo per andare avanti e per impegnarci su quello che è il nostro compito. Cosa possiamo fare noi per il cinema? Magari possiamo fare una legge nuova. [[Applausi dai Gruppi PD e M5S e del senatore Ichino.]]
ParlaMint-IT_2014-03-04-LEG17-Sed-200.u35	[[Domando di parlare.]] [[PRESIDENTE. Ne ha facoltà.]] Signor Presidente, oggi, in quanto lavoratore del settore cinematografico, mi sento in dovere di ricordare la scomparsa di Alain Resnais e anche l'importanza del cinema nella nostra società (proprio rammentando l'Oscar). Alain Resnais è stato non solo il punto di riferimento della importantissima Nouvelle Vague e di tutti i registi che hanno rivoluzionato un modo di fare cinema, raccontando con le immagini, ma è stato anche un autore, un intellettuale immerso nella storia sociale e politica francese ed europea, dagli anni del Dopoguerra fino alla sua morte. Non si può non notare la similitudine tra certe condizioni culturali e anche tecniche degli anni Sessanta e quelle di oggi. Quello è stato un periodo storico pieno di inquietudini, rivoluzionario, ma anche ricco e fruttuoso per la sperimentazione cinematografica e artistica, con la ricerca di linguaggi e storie umane, politiche, sociali di grande attualità. Oggi viviamo altrettante inquietudini e parimenti innovazioni tecniche che hanno permesso a tanti di esprimersi attraverso il racconto cinematografico con risultati eccezionali. Ieri, per esempio, abbiamo ricevuto un premio importante per il nostro cinema. Come ha avuto modo di esprimere l'attore Toni Servillo, l'Oscar ricevuto per «La grande bellezza» di Sorrentino è un'iniezione di fiducia, è un riconoscimento a una filiera tutta italiana. Infatti, noi italiani - lasciatevelo dire da chi lo ha vissuto sulla propria pelle - siamo veramente bravi a fare il cinema e lo riconoscono in tutto il mondo, tranne che a casa nostra. I politici, che ultimamente sono saliti sul carro del vincitore (compreso il neoministro Franceschini), dovrebbero impegnarsi veramente per investire con criterio su un'industria che, oltre ad essere culturalmente importantissima, produce lavoro e ricchezza come poche altre in Italia. Invece, come denuncia oggi un articolo su «Il Fatto Quotidiano», non siamo neanche stati capaci di promuovere in Europa il nostro cinema e portare a casa risultati riguardo alle politiche europee che recentemente sono state definite per aiutare le industrie nazionali. Insomma, se eccelliamo è solo merito di chi in Italia fa i film, nonostante il sistema clientelare e non meritocratico instaurato in questi anni e i tagli inverosimili subiti dall'intero comparto culturale. Per il resto, dalla politica il solito atteggiamento: si arroga successi non suoi, mentre Pompei continua a crollare. Preannuncio che il Movimento 5 Stelle contestualmente presenterà una mozione per impegnare questo Governo a dare veramente avvio a una politica di investimenti e di rilancio del settore, con una strategia a lungo termine. Invitiamo i Ministri, i colleghi e il Governo ad impegnarsi sul serio, perché in Italia si potrebbe vivere di cultura, cinema e turismo, e non morire avvelenati da fabbriche e rifiuti. [[Applausi dal Gruppo M5S e della senatrice Di Giorgi.]]
ParlaMint-IT_2014-03-04-LEG17-Sed-200.u36	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, come parlamentare eletto all'estero nella ripartizione America Meridionale, mi preme riferire oggi sulle notizie provenienti dal Venezuela, che destano una crescente preoccupazione. Questa la situazione generale del Paese: un'inflazione galoppante tra il 40 e il 50 per cento l'anno, una delinquenza più che diffusa ed una crescente penuria di generi di prima necessità, sommate all'inesistente dialogo tra il presidente Maduro e l'opposizione. Ricordo a tale proposito che uno dei leader dell'opposizione, Leopoldo López, oggi è in carcere e nessuno sa perché né dove. Questi gli elementi che chiariscono le ragioni delle manifestazioni popolari di queste ultime settimane, che sono iniziate nello stato di Táchira, vicino al confine con la Colombia, e che si sono poi diffuse in tutto il Paese, in particolare a Caracas, capitale del Venezuela, mettendo in luce il fallimento delle politiche filocubane adottate negli ultimi cinque anni. Il Venezuela, così, è oggi spaccato in due: da una parte, la linea politica Chavez-Maduro-Castro, dall'altra, la gente che soffre. A questo punto, vorrei ringraziare moltissimo i nostri consolati generali - quello di Caracas e l'altro del Maracaibo - perché sono stati bravissimi ad assistere i nostri connazionali che hanno anche sofferto la pena del carcere. Queste strutture consolari sono oggi ancora in piedi ed attive solo grazie ai nostri interventi - e quando dico «nostri» mi riferisco in particolare al Comitato per le questioni degli italiani all'estero di questo Senato, alla Commissione affari esteri di questo Senato e al Consiglio generale degli italiani all'estero - contro la sbagliata interpretazione da parte del MAE della spending review, che aveva come risultato finale la chiusura dei suddetti consolati. Grazie alla presenza di tali strutture, che garantiscono quella dello Stato italiano all'estero, i connazionali Giuseppe Di Fabio, Gianfranco di Giacomantonio, giornalista, e, da ultimo, Francesca Commissari, reporter, arrestata venerdì scorso, durante le proteste di piazza, sono stati rilasciati. Restano purtroppo invece in stato di fermo altri connazionali, di cui le autorità consolari si stanno già occupando. Il Venezuela è uno dei Paesi storicamente vicini agli italiani e infatti ha una delle più grandi collettività di italiani all'estero: in questo senso, noi del MAIE chiediamo al nuovo Esecutivo di seguire con attenzione gli avvenimenti ivi in corso. Manifesto infine la nostra vicinanza a tutte le famiglie delle vittime degli scontri e rivolgo un appello a tutte le forze politiche affinché cessino le violenze. [[Applausi dal Gruppo Aut (SVP, UV, PATT, UPT)-PSI-MAIE. Congratulazioni.]]
ParlaMint-IT_2014-03-04-LEG17-Sed-200.u37	[[Domando di parlare.]] [[PRESIDENTE. Ne ha facoltà.]] Signor Presidente, onorevoli senatori, il mio intervento sarà breve, ma dal contenuto che ritengo molto importante. Negli scorsi giorni, ho avuto una telefonata e un colloquio con il sindaco di Arsago Seprio, in provincia di Varese, il quale mi ha riportato un fatto di cui poi ho verificato personalmente il contenuto. Arsago Seprio è una piccola cittadina della provincia di Varese che, in un istante, si è ritrovata la presenza di 50 stranieri, cittadini non regolari, portati però dalla mano dello Stato. Con una convenzione, infatti, il Ministero, nel mese di ottobre, ha istituito rapporti con una cooperativa che ha lo scopo di raccogliere coloro che vengono respinti da altri Stati europei e rispediti nel Paese di primo ingresso, affinché siano gestiti fino a quando non sia eventualmente verificato lo status di rifugiato. La cosa fuori luogo, allucinante e che addirittura ritengo pericolosa dal punto di vista sociale è che queste 50 persone, inserite in una piccola comunità, creano tensioni e preoccupazioni di cui vorrei che ad essere veramente preoccupato fosse in realtà il Ministro dell'interno. Queste persone costano alla collettività 30 euro al giorno, che, per un anno e mezzo, corrispondono più o meno a 600.000 euro, quando nello stesso paese ci sono cittadini disoccupati che non trovano il lavoro e cittadini che hanno pagato per tutta la vita le tasse e, adesso, si trovano a non avere più una prospettiva sul futuro, con una grave tensione sociale che non deve essere sottovalutata. Noi ci impegneremo in ogni modo per riuscire a dare ai cittadini di Arsago la garanzia che i loro diritti e la loro tutela vengono prima di coloro che, stranieri, clandestini e quanto più irregolari, come in questo caso, sono addirittura ospitati in alberghi o in appartamenti in affitto a spese della collettività. Questo è un tipo di politica di accoglienza che noi non condividiamo. Invitiamo pertanto - e lo faremo anche presentando un'apposita interrogazione - il Ministro dell'interno ad occuparsi di questa problematica. [[Applausi del senatore Volpi.]]
ParlaMint-IT_2014-03-04-LEG17-Sed-200.u38	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-03-04-LEG17-Sed-200.u39	Il Senato tornerà a riunirsi domani, mercoledì 5 marzo, in due sedute pubbliche, la prima alle ore 9,30 e la seconda alle ore 16,30, con il seguente ordine del giorno: (Vedi ordine del giorno) La seduta è tolta (ore 18,31).
