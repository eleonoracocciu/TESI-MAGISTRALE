ParlaMint-IT_2014-11-13-LEG17-Sed-351.u1	La seduta è aperta (ore 9,33). Si dia lettura del processo verbale. BERGER, segretario, dà lettura del processo verbale della seduta antimeridiana del giorno precedente.
ParlaMint-IT_2014-11-13-LEG17-Sed-351.u2	[[Domando di parlare.]] [[PRESIDENTE. Ne ha facoltà.]] Signora Presidente, chiedo la votazione del processo verbale, previa verifica del numero legale. Verifica del numero legale
ParlaMint-IT_2014-11-13-LEG17-Sed-351.u3	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). Il Senato è in numero legale. Ripresa della discussione sul processo verbale PRESIDENTE. Metto ai voti il processo verbale. È approvato.
ParlaMint-IT_2014-11-13-LEG17-Sed-351.u4	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-11-13-LEG17-Sed-351.u5	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 9,37). Sospendo la seduta fino alle ore 9,50, sperando di vedere un esponente del Governo, cui va la mia reprimenda per l'assenza. (La seduta, sospesa alle ore 9,38, è ripresa alle ore 9,51).
ParlaMint-IT_2014-11-13-LEG17-Sed-351.u6	[[Domando di parlare.]] [[PRESIDENTE. Ne ha facoltà.]] Signor Presidente, mi scusi ma, poiché il nostro Capogruppo è stato sospeso e oggi non si trova in Aula, mi trovo un attimo a farne le veci. Spero che lei me lo permetta, data l'impossibilità per il nostro Capogruppo di essere in Aula. Le vorrei chiedere gentilmente una cosa. Ieri, a fine seduta, sono successi dei fatti incresciosi qui, subito fuori dell'Aula, che hanno interessato un nostro senatore e altri due senatori di altre forze politiche. Pare che ci sia stata una piccola colluttazione in cui al nostro senatore sono stati inferti uno schiaffo e un calcio. Chiedo di far luce su quanto accaduto, accertare le responsabilità ed eventualmente procedere con le azioni previste dal Regolamento. La ringrazio. [[Applausi della senatrice Simeoni.]]
ParlaMint-IT_2014-11-13-LEG17-Sed-351.u7	Grazie a lei, senatrice Montevecchi, per la notizia, che fino ad ora mi era assolutamente ignota. Disporremo per i dovuti accertamenti del caso.
ParlaMint-IT_2014-11-13-LEG17-Sed-351.u8	L'ordine del giorno reca la discussione delle mozioni 1-00284 , presentata dal senatore Uras e da altri senatori, 1-00329 , presentata dal senatore Crosio e da altri senatori, 1-00337 , presentata dalla senatrice Serra e da altri senatori, 1-00340 (testo 2), presentata dal senatore Floris e da altri senatori, e 1-00342 , presentata dal senatore Lai e da altri senatori, sulla crisi di Meridiana e sulla continuità territoriale della Sardegna. Ha facoltà di parlare il senatore Uras per illustrare la mozione n. 284.
ParlaMint-IT_2014-11-13-LEG17-Sed-351.u9	Signor Presidente, in premessa mi corre un obbligo, in quanto trattiamo questo argomento in quest'Aula, direi finalmente. Devo rammentare che è stata presentata un'interpellanza che aveva come oggetto la questione della continuità territoriale, e quindi un collegamento efficiente da e per la Sardegna a firma di più di quaranta senatori di tutti gli schieramenti e di tutte le formazioni politiche presenti in Senato. Tale interpellanza, presentata con carattere d'urgenza, prevedeva, per Regolamento del Senato, l'obbligo per il Ministro di venire a riferire entro quindici giorni sugli argomenti oggetto della stessa. Noi arriviamo molto tempo dopo; quella interpellanza rimane inevasa e affrontiamo lo stesso tema con le mozioni presentate (almeno la mia) in data 19 giugno, quindi diversi mesi orsono, prima che la vertenza Meridiana (successiva, come evoluzione, alla vertenza su Alitalia-CAI) esplodesse in tutta la sua drammaticità. Chiedo un tantino di attenzione su questo perché, come ieri, stiamo parlando di lavoratori che vivono una condizione di assoluta incertezza rispetto al futuro, impegnati anch'essi, in modo molto pacifico, in una battaglia che comunque assume forme di lotta estreme: c'è chi sta sopra le torri da giorni per richiamare l'attenzione delle istituzioni e del Governo, ma anche del sistema imprenditoriale nazionale - e non solo - ad affrontare i problemi del lavoro, della produzione e dell'organizzazione migliore dei servizi, a vantaggio dei cittadini e in ragione dello sviluppo economico dell'intera comunità europea. Questi temi non possono essere risolti e circoscritti alle volontà dei lavoratori direttamente interessati; sono temi che riguardano il complesso del Governo, della società e dell'economia e richiamano per questa ragione atti di responsabilità anche da parte dell'Esecutivo, il cui operato purtroppo - io dico - anche in questa occasione non ci appare totalmente adeguato. Signor Presidente, il trasporto aereo - per quanto i dati rappresentino una realtà in contrazione in questi mesi, almeno per quanto riguarda il traffico aereo passeggeri degli aeroporti italiani - ha avuto in questo quinquennio uno sviluppo enorme, superiore al 10 per cento. Stiamo parlando quindi di settori economici e di servizi che sono nettamente in sviluppo e che hanno fatto profitti. Nonostante tutto, il sistema però entra in crisi: si aggredisce la qualità del servizio, la garanzia sulla puntualità e sull'ampiezza del servizio; si aggredisce l'occupazione nel settore. Noi esprimiamo una grave preoccupazione, soprattutto per le due principali crisi aziendali, quelle riguardanti Alitalia-CAI e Meridiana: se il caso Alitalia, peraltro, è ancora in una fase di definizione, quello Meridiana è in una fase particolarmente acuta di lotta e di difficoltà. Riteniamo che tali crisi aziendali potrebbero avere conseguenze particolarmente negative anche sui diritti alla continuità territoriale aerea dei cittadini e delle imprese della Sardegna. La Sardegna è l'unica vera isola di questa Nazione, l'unica vera isola italiana: io penso che sia una delle poche vere grandi isole europee, nel senso che è priva di ogni tipo di collegamento alternativo a quello che richiede una distanza così significativa dal continente. Certamente anche la Sicilia ha le caratteristiche di un'isola, ma in questo caso il traffico dei traghetti e i collegamenti marittimi sono sicuramente meno difficoltosi di quelli che invece deve sostenere la Sardegna. Per questa ragione, insieme a quei collegamenti, i collegamenti aerei hanno una rilevanza assoluta dal punto di vista della continuità territoriale per i cittadini sardi. Meridiana, che è una delle società di trasporto aereo principali, che ha operato in regime di continuità territoriale in Sardegna (e continua a farlo), oggi è interessata da una vertenza che riguarda circa 1.600 lavoratori, considerati in esubero, ed è in una condizione di crisi quasi decisiva, con grandi difficoltà nelle trattative e nella gestione delle conseguenti situazioni di gestione del traffico aereo, per quanto riguarda la Sardegna, e di prospettiva per i lavoratori. Le organizzazioni sindacali nazionali e regionali sarde, confederali e autonome, lamentano la crescente difficoltà nelle trattative per l'individuazione di percorsi di soluzione che rilancino la compagnia. Gli stessi sindacati insistono sull'assenza, nel trasporto aereo, di regole certe per la Sardegna, su un sistema aeroportuale della continuità territoriale confuso, che produrrebbe (non abbiamo dubbi su questo) effetti negativi anche sulle singole vertenze delle compagnie aeree, che sarebbero aggravate, nel caso di Meridiana, anche dal continuo cambiamento di amministratori delegati e piani industriali, e anche da operazioni che riguardano società i cui rapporti con Meridiana sono abbastanza e significativamente opachi. Mentre a Olbia e a Malpensa si licenzia, ci sono realtà, in Lombardia e a Varese, che invece operano assunzioni di personale di bordo, dagli assistenti di volo ai piloti, e rafforzano la loro organizzazione aziendale, e tali società pare siano in stretto collegamento con Meridiana per la cessione di traffici. Premesso che quest'anno, nel trasporto aereo nazionale si rischia di arrivare a circa 14.000 persone in regime di ammortizzatori sociali e, per Meridiana, i cassaintegrati sarebbero stati determinati anche dalla mancata partecipazione della compagnia aerea alla gara sulla continuità territoriale su Cagliari; premesso, inoltre, che in modo particolare Meridiana pare cedere in queste ore e in questi giorni, una parte del servizio, che deve rendere, di continuità territoriale ad altri vettori; premesso che la stessa soluzione di Alitalia ha posto in difficoltà, in Sardegna, diverse centinaia di lavoratori (perché parliamo, in quel caso, di una quantificazione di esuberi strutturali pari a 2.250 lavoratori); tutto questo premesso, signor Presidente, noi chiediamo l'impegno al Governo di riferire in modo puntuale su tutto l'andamento delle vertenze, della riorganizzazione e delle ristrutturazioni delle compagnie aeree Alitalia e Meridiana; di definire una strategia, in relazione con Alitalia e Meridiana, che consenta, in ambito di definizione delle politiche di trasporto da e per la Sardegna di residenti e non residenti, anche di sostenere, compatibilmente con i necessari piani industriali di salvataggio delle compagnie, i più elevati livelli occupazionali. Chiediamo inoltre di operare perché siano evitate, o comunque ridotte, le ricadute negative sull'occupazione in Sardegna (dove già lamentiamo vertenze insolute) e di proporre all'Unione europea, al fine di ottenerne le eventuali e necessarie approvazioni preventive, un programma di aiuti che assicurino l'applicazione di regimi tariffari per un adeguato numero di collegamenti aerei, da e per la Sardegna, di breve e medio raggio, atti ad assicurare la libera circolazione di persone e merci, così come stabilito dai Trattati. [[Applausi dal Gruppo Misto-SEL e dei senatori Caleo, De Pin e Pepe]] PRESIDENTE. Ha facoltà di parlare il senatore Crosio per illustrare la mozione n. 329.
ParlaMint-IT_2014-11-13-LEG17-Sed-351.u10	Signor Presidente, con questa mozione anche noi vogliamo sottolineare la preoccupazione che tocca tutto il Parlamento, ma non solo, relativamente a questa grande problematica. Viene spontaneo parlare di trasporto aereo in questi momenti perché, a proposito della questione relativa ad Alitalia, verrebbe da chiedersi se il nuovo Presidente ci consiglierà, quando scendiamo da Milano, di utilizzare l'Alitalia o di prendere i suoi treni. Questa non è solo una battuta perché il nostro sistema di trasporto aereo arranca dal 2008 (in realtà da prima ma in modo particolare dal 2008 e dal famoso prestito-ponte di 300 milioni fatto dall'allora Governo Berlusconi) e le politiche che si sono succedute non ne hanno favorito una ristrutturazione organica - in modo particolare mi riferisco ad Alitalia - seria e concreta per rispondere alle richieste del mercato internazionale. Nessuna delle scelte compiute in questi anni si è dimostrata puntuale e seria e oggi ne paghiamo le conseguenze. Noi abbiamo sempre detto, ci tengo a sottolinearlo, che se avessimo portato avanti una politica puntuale e programmata, sia per il trasporto persone che per il trasporto merci, stabilendo, alla base di tutto, che i voli devono essere programmati dove si staccano i biglietti, sarebbe stato meglio. D'altronde abbiamo lottato anni per poter avere la famosa quinta libertà per l'aeroporto di Malpensa e per poter dare un impulso al traffico passeggeri e al traffico merci. Questo Governo si è trovato nell' impasse di dover gestire per l'ennesima volta il crollo e il fallimento di Alitalia e noi abbiamo contestato il fatto che nel pacchetto, non ben definito, che è stato trattato con Etihad non sia stato considerato il problema relativo al sistema di trasporto aereo nazionale nel suo complesso ma ci si sia limitati a trattare l'azienda Alitalia senza considerare tutto l'indotto che le gravita attorno. Il rammarico è che Meridiana che, a nostro giudizio, doveva fare parte della trattativa, di fatto, non è stata inclusa in essa. Per quanto riguarda la continuità territoriale, sempre in estrema sofferenza, concordo con il collega Uras sul fatto che la Sardegna si trovi in una condizione ancora più particolare rispetto alla Sicilia. Comunque la gestione territoriale, per quanto riguarda il sistema politico, è deficitaria da sempre; basti pensare a quanto è accaduto questa estate e al delirio cui abbiamo assistito sulla questione dei traghetti per la Sardegna e quant'altro, una situazione veramente vergognosa che ha messo in seria difficoltà anche tutto ciò che gravita attorno ai trasporti nei mesi estivi, cioè il turismo e quant'altro. È chiaro, comunque, che il problema di Meridiana, con tutto il rispetto e fatte le dovute proporzioni, non si riduce alla Sardegna. Esiste un grosso problema anche per Malpensa, e malgrado le rassicurazioni del Primo Ministro - al quale non crediamo mai - pensavamo che ci sarebbe stata una presa di posizione importante sulla questione relativa agli aeroporti milanesi per definire o eliminare quel grosso problema di cannibalizzazione che, di fatto, avviene tra Linate e Malpensa. Si tratta di un problema che potrebbe essere regolato ma è necessario avere la volontà di farlo. Una volontà che vi è stata solo a parole ma non nei fatti. Mi limito a ricordare al Governo quelle che sono le richieste: di farsi garante in questa problematica trattativa che coinvolge molte famiglie e per la quale, come ha ricordato il senatore Uras, vi sono ancora persone che stazionano sui tralicci a trenta metri di altezza e sono seriamente preoccupate per il proprio futuro. Occorre ridare una dignità umana a queste persone, dignità che, permettetemi di sottolineare malgrado il clima collaborativo di questa mattina, con questo Governo viene sempre meno. Visto che dal Ministro competente - o, in questo caso, incompetente - non abbiamo avuto molte rassicurazioni in Commissione, vorremmo sentire dal Governo un accenno o una novità su questa vertenza, che sembra congelata e sulla quale non c'è alcuna risposta. So già per certo che sulla richiesta di cui al punto 3) del dispositivo della nostra mozione ci sarà il parere contrario da parte del Governo, in quanto chiediamo al Governo, sempre nell'ambito delle proprie competenze, di adottare iniziative a livello sia nazionale che europeo per cercare di eliminare le forme di deregulation come quelle di cui si avvale la compagnia del signor Aga Khan, che infatti ha acquistato Air Italy, un'appendice del nostro sistema trasportistico, a nostro parere con il chiaro intento di trasferirvi tutta la forza lavoro in esubero al solo scopo di risparmiare. Non siamo d'accordo su queste scelte, che sono una follia: una sorta di bad company creata a piacere, un cestino, un contenitore dei rifiuti dove buttare lavoratori per sanare una strategia che non c'è e rafforzare i profitti dei privati, che sono anche legittimi ma che non devono passare sulle persone. Mi auguro quindi che il Governo dia una risposta anche sul terzo punto del dispositivo, che riteniamo importante e, pur non essendo particolarmente fiduciosi, attendiamo di ascoltare il Governo. [[Applausi dal Gruppo LN-Aut]] PRESIDENTE. Ha facoltà di parlare la senatrice Serra per illustrare la mozione n. 337.
ParlaMint-IT_2014-11-13-LEG17-Sed-351.u11	Signor Presidente, l'Italia non vola e quando prova a farlo, l'atterraggio è sempre d'emergenza. Facile metafora della condizione socioeconomica del Paese. Alitalia è alla sua terza ripartenza, sotto l'ala del vettore arabo Etihad, dopo aver spalmato oltre 4 miliardi di oneri sulla collettività nella gestione pubblica e aver bruciato oltre 1,5 miliardi sotto la gestione privata. Oggi tocca a Meridiana, al bivio della sua storia passata, non certo dissimile da Alitalia. L'atto della fine è la cacciata di 1.634 dipendenti, che dopo quattro anni di cassa integrazione verranno messi in mobilità. Un taglio durissimo annunciato assieme a un piano di finto rilancio con nuove rotte e con un non meglio precisato nuovo assetto industriale. Questa la cronaca, con attorno le indiscrezioni sull'ingresso nel capitale, a sorreggere il principe Karim Aga Khan nel tentativo di non fallire, della Qatar Airways. In Sardegna il Qatar si sa, fa buoni acquisti. Una compagnia snella, con due terzi del personale mandati a casa, sembra la condizione ideale per attrarre un novello salvatore, forse cinese. Questo è l'epilogo della lunga crisi di Meridiana. Già, perché o questa volta Meridiana comincia a fare utili o la sostenibilità aziendale diventa un fardello sempre più grave e impossibile da reggere. La picchiata all'ingiù dei conti viene da lontano: a partire dal lontano 2007 il gruppo viaggia costantemente con margini lordi negativi. I costi complessivi hanno sempre superato i ricavi. Sarà colpa della crisi, così si usa dire: è la crisi, è la crisi bellezza! Solo che Meridiana non è in crisi, ha solo aggravato perdite e debiti in un crescendo rossiniano. Le perdite sono sempre salite e si sono cumulate superando i 300 milioni negli ultimi sette anni, tanto che a fine 2013 il bilancio consolidato di Meridiana, che ha nel frattempo incorporato Meridiana Fly, ha un buco patrimoniale da 200 milioni di euro. Non c'è più capitale da tempo e ci sono debiti finanziari per 340 milioni. Una situazione prefallimentare, finora coperta, in tutti questi anni, dai continui aumenti di capitale supportati dal ricco principe, sua maestà Karim Aga Khan. Ma non solo da lui, anche dalla borsa, quando il titolo era quotato: tutti soldi, quelli degli azionisti di minoranza e del principe, andati in fumo, ma solo apparentemente, e solo per i lavoratori. Nel 2013 il consolidato ha visto cadere ricavi per 140 milioni, oltre il 20 per cento sul 2012. E nel 2009 il fatturato era di 800 milioni, oggi siamo a malapena a 550 milioni. Siamo sicuri che la manovra sul personale sia inevitabile? Perché c'è da dire, signor Presidente, che il costo del lavoro, in Meridiana, pesa solo per il 20 per cento sui ricavi. Altri costi andrebbero tagliati per bilanciare il calo dei ricavi. Ed ecco emergere i punti deboli mai superati della compagnia: le rotte e la loro profittabilità. Come per Alitalia, la zavorra non è solo il costo del personale, ma le rotte - così raccontano i dirigenti - sempre meno remunerative. Eppure, in una nota del 2 ottobre di quest'anno dell'assessore Morandi, leggiamo che «i dati diffusi sul traffico aereo verso la Sardegna rafforzano la convinzione che occorra investire con ulteriore decisione sui collegamenti diretti con i principali mercati-obiettivo europei». Dopodiché, nella nota, si inseriscono una serie di dati sull'aumento delle percentuali di volo degli aeroporti sardi: Cagliari più 1,5 per cento; Olbia più 12,2 per cento. E il dato che più salta agli occhi di chi legge sono le percentuali di crescita dei passeggeri dei voli internazionali: Alghero più 6 per cento; Olbia più 12,3 per cento. Il piano industriale, tanto sbandierato e in corso di fallimento, non tiene conto del turismo e del trasporto come parti essenziali del rilancio dell'economia e competitività dell'isola sarda. In questo piano di crisi che schiaccia i lavoratori ci sono scelte sbagliate, oculatamente sbagliate. Meridiana ha prima assorbito nel lontano 2006 Eurofly, con annesse perdite, e poi Air Italy, rivelatesi entrambe dei flop colossali. Air Italy, ad esempio, ha dimezzato i ricavi tra il 2012 e il 2013 e chiude ovviamente in perdita. Meridiana, all'inizio del 2013, ha comprato il 38 per cento del capitale di Air Italy dagli ex soci storici. L'affare l'hanno evidentemente fatto gli ex soci di Air Italy e non certo Meridiana. Sicuramente l'affare non è stato fatto per i lavoratori, poiché leggiamo, in un'altra nota d'invito ai lavoratori, che il 18 novembre, dunque martedì prossimo, alcuni assistenti di volo sono convocati presso l' hangar della Meridiana a Malpensa per le selezioni in Air Italy. Quindi Meridiana chiude per surplus di personale ed Air Italy (38 per cento di Meridiana) assume per carenza di personale. Meridiana ha messo da parte i propri dipendenti, perché venissero stipendiati dallo Stato, attuando un programma di spostamento dell'attività nella controllata Air Italy, che ingrandita a dismisura, con le tratte e gli slot di proprietà di Meridiana (come i permessi sulla Napoli-New York), ha bisogno di reperire forza lavoro e la trova al di fuori del gruppo di esuberi, da cui attinge a piene mani dai distacchi di personale: una truffa, una truffa d'alta quota, nei confronti dei lavoratori, delle famiglie e di noi sardi. Noi siamo qui oggi per chiedere al Governo - che vedo qui distratto - un impegno finalizzato ad assicurare un'efficiente e adeguata gestione della continuità territoriale, che manca alla Sardegna e ai sardi da troppo tempo, e a porre fine a questo ridicolo svantaggio derivante dall'insularità che rende il costo dei trasporti di gran lunga superiore a quello della Penisola e del resto d'Europa. Ma soprattutto chiediamo di porre fine allo stillicidio e alla truffa della finta crisi nei confronti dei 1.634 dipendenti Meridiana. Ed è ora di smettere di schiacciare i cittadini con il termine crisi e giustificarne le più oscene nefandezze di Stato. [[Applausi dal Gruppo M5S e dei senatori Candiani e Bisinella]] PRESIDENTE. Ha facoltà di parlare il senatore Floris per illustrare la mozione n. 340 (testo 2).
ParlaMint-IT_2014-11-13-LEG17-Sed-351.u12	Signor Presidente, rappresentanti del Governo, colleghe e colleghi, ringrazio il Presidente e i Capigruppo per aver voluto inserire all'ordine del giorno dei lavori dell'Assemblea questa importante discussione sulla vertenza Meridiana, nel momento in cui i tavoli di confronto tra compagnia, Governo, Regione e parti sociali sono in corso e appare lontana e difficile la soluzione, vista la differenza tra le proposte avanzate dagli attori coinvolti. D'altra parte, la trattativa per salvare la compagnia di bandiera Alitalia si protrae da molti anni e solo ora pare essere arrivata al momento conclusivo. È con grande preoccupazione che intervengo in Assemblea su un argomento di primaria importanza come la crisi che sta attraversando Meridiana, che - lo ricordo - è la seconda compagnia aerea del nostro Paese e che ogni anno trasporta più di 4 milioni di passeggeri, di cui 1,5 milioni «da» e «per» la Sardegna. Questa crisi, oltre ad avere ripercussioni negative sotto il profilo economico ed occupazionale, pone un grave rischio in considerazione dei numeri citati per la continuità territoriale della Regione Sardegna: si parla, lo ripeto, di 1,5 milioni di passeggeri. Le preoccupazioni riguardano non solo i collegamenti con l'isola, ma anche le tratte ricoperte sull'intero territorio nazionale e internazionale che da anni Meridiana garantisce. Altrettanta preoccupazione scaturisce anche per la drammatica situazione che vivono i dipendenti di Meridiana, due dei quali sono stati per lungo tempo su una torre faro, effettuando anche un digiuno di protesta perché la vertenza stagnava rispetto ad una sua possibile soluzione. Nonostante questo, la compagnia aerea ha annunciato l'avvio della procedura di mobilità per gli oltre 1.600 dipendenti e noi speriamo che ciò non accada, proprio per effetto di un'azione positiva del Governo. Nelle mozioni presentate oggi dai Gruppi parlamentari sono riassunti, in maniera puntuale, i dati e gli aspetti critici della vertenza, per i quali si chiede appunto al Governo un impegno forte, non solo per rilanciare la società aerea, attraverso l'attuazione di un piano di risanamento e di ristrutturazione aziendale. Siamo tutti consapevoli del ruolo fondamentale che rivestono i servizi pubblici essenziali, quali sono da considerare i trasporti, per garantire la libertà di circolazione alle persone e alle merci, con considerevoli ripercussioni sull'economia del Paese. Giova ricordare, in proposito, che il diritto alla libera circolazione sul territorio nazionale è un principio sancito dall'articolo 16 della nostra Costituzione. L'Unione europea promuove la garanzia dei servizi di trasporto negli Stati membri, soprattutto per i cittadini residenti in territori disagiati, al fine di assicurare elevati livelli di coesione economica e sociale. Questo concetto afferma l'uguaglianza sostanziale degli individui, indipendentemente dalla loro collocazione geografica. È dunque necessario attuare idonee politiche di «aiuti di Stato» (uso questa espressione tra virgolette) nei confronti delle compagnie che assicurano i collegamenti con le isole. Gli aiuti si rendono necessari per compensare le aziende dalle perdite derivanti dall'esigenza di dover fornire un servizio pubblico durante tutte le stagioni, a prescindere dalle valutazioni relative ai costi e ai benefici. In questo contesto, Meridiana, che - lo ripeto - è la seconda compagnia aerea nazionale, dopo anni di ordinaria copertura del servizio aereo per la Sardegna, si trova in gravi condizioni finanziarie. Come è stato già detto, dal 2007 il gruppo Meridiana registra costantemente margini lordi negativi, arrivando ad oltre 300 milioni di perdite negli ultimi sette anni. A causa di tali difficoltà economiche, la compagnia non ha potuto fare investimenti significativi nel rinnovo della flotta, per cui si trova ad utilizzare aeromobili acquistati negli anni Ottanta, che la maggior parte delle compagnie concorrenti non usano più, anche perché risultano non economici per ciò che riguarda i consumi degli stessi vettori. Da ultimo, le nuove regole economiche proposte dalla Regione Sardegna in materia di continuità territoriale, non hanno consentito alla società, stante le attuali carenze strutturali, di partecipare al bando per l'assegnazione delle rotte da Cagliari e da Alghero per Roma e Milano. È stato detto anche che dal bilancio consolidato del 2013 di Meridiana, che nel frattempo ha incorporato Meridiana Fly, si registra una perdita di 300 milioni di euro. Tale disavanzo ha provocato la messa in cassa integrazione di oltre 400 dipendenti; una cifra che può variare a seconda della fonte utilizzata, ma che resta comunque considerevole. Attualmente la situazione si è drammaticamente aggravata e, nei giorni scorsi, Meridiana ha annunciato la procedura di mobilità per 1634 impiegati suddivisi tra piloti, assistenti di volo e personale di terra, e 156 dipendenti dei servizi di manutenzione; ha cioè avviato la procedura di mobilità per tutto il personale dipendente. La giustificazione dell'azienda in tema occupazionale evidenzia un organico sovradimensionato e costi del lavoro particolarmente onerosi rispetto alle altre compagnie aeree; ciò non le consentirebbe di offrire il servizio del trasporto aereo a prezzi competitivi sul mercato. Noi riteniamo che questo non sia del tutto esatto e con queste premesse e senza una chiara strategia industriale condivisa con il Governo, non ci sono le condizioni né per garantire la sussistenza dell'azienda, né per competere con altre compagnie aeree, soprattutto low cost. Dalle risultanze degli incontri che si sono succeduti in queste ultime settimane tra Meridiana, Governo, Regione e parti sociali, al fine di trovare una soluzione condivisa per il rilancio della compagnia e la conseguente tutela dei posti di lavoro, emerge una grave incertezza sul futuro della compagnia e dei lavoratori. Con la mozione che ho presentato insieme ai colleghi del mio Gruppo, ma anche con le altre mozioni, si chiede al Governo di proseguire gli incontri istituzionali al fine di garantire i lavoratori di Meridiana sul piano occupazionale e di supportare la compagnia nella stesura di un serio piano industriale per assicurare la sostenibilità nel breve, medio e lungo periodo. Tra le soluzioni prospettate chiedo al Governo di coadiuvare la cabina di regia regionale, già in essere, con un monitoraggio permanente e di stimolare il comparto del turismo attraverso l'introduzione di misure per incrementare il numero dei passeggeri. Rappresentante del Governo, sappiamo che le sollecitazioni per definire questa vertenza provengono da numerose Regioni, come la Sicilia, il Veneto, la Lombardia, e, in particolare dalla Sardegna, per preservare le sorti di Meridiana, divenuta un patrimonio per lo sviluppo economico e turistico del Paese. Per questo motivo, chiedo ai colleghi di esprimere un voto favorevole sulla mozione e al Governo un impegno per garantire la continuità territoriale della Sardegna, ricercando le soluzioni utili a salvaguardare il futuro della compagnia aerea e soprattutto del personale di Meridiana che opera sul territorio nazionale. [[Applausi dal Gruppo FI-PdL XVII]] PRESIDENTE. Ha facoltà di parlare il senatore Lai per illustrare la mozione n. 342.
ParlaMint-IT_2014-11-13-LEG17-Sed-351.u13	Signor Presidente, colleghi, mi rendo conto che con queste mozioni talvolta corriamo il rischio di svolgere una funzione rituale. Me ne rendo conto, ma so anche bene che siamo tutti consapevoli che la responsabilità del Parlamento è quella di rendere viva e manifesta una crisi come questa, non lasciando che dei cittadini che combattono per mantenere il proprio posto di lavoro si possano sentire dimenticati dalle loro istituzioni. La responsabilità del Parlamento è altresì quella di contribuire per dare linee al Governo affinché vigili sull'operato di un'azienda, anche se privata ed anche se questa opera in un settore fortemente liberalizzato e attraversato negli ultimi dieci anni da una vera e propria rivoluzione. Una vigilanza che vogliamo da subito richiamare non perché sia esercitata in termini passivi, ma perché si renda concreto l'intervento del Governo anche con un richiamo alla responsabilità sociale che l'impresa ha, soprattutto quando sono evidenti le proprie responsabilità e colpe nel disastro aziendale. Questa crisi industriale merita l'attenzione del Parlamento anche per la dimensione imponente dei suoi numeri e perché sia di monito per altre crisi di questo genere; una dimensione imponente per il Paese, figurarsi per l'isola che rappresenta. Come hanno detto molti altri, Meridiana è il secondo vettore del Paese, possiede 27 aeromobili per tratte a corto, medio e lungo raggio, ha trasportato 4 milioni di passeggeri e solo un milione e mezzo per la Sardegna; svolge quindi una funzione nazionale. È una compagnia che aveva 2.100 addetti soltanto nel 2012, prima di dichiararne adesso 1.634 in esubero. Meridiana ha dichiarato la propria crisi già alla fine del 2013, e da quel momento proprio in questo Parlamento - e al riguardo c'è una negligenza del ministro Lupi - ci sono stati ripetuti segnali perché quella crisi fosse considerata con la crisi Alitalia, quindi di sistema, e fosse affrontata nell'insieme. I numeri della crisi di Meridiana sono nel bilancio, sono leggibili: il patrimonio del gruppo è passato a meno 200 milioni nel 2013, con una posizione finanziaria netta che passa da meno 160 milioni nel 2012 a meno 340 milioni nel 2013. Questi numeri dicono tutto: si tratta dei fondi di cui Meridiana è debitrice nei confronti della sua proprietà e che la pongono in condizioni prefallimentari. Tutto questo non dice però del fatto che in questi dieci anni sono cambiati sei amministratori delegati, l'ultimo dei quali pare sia stato liquidato con 50 milioni di euro, che sono certamente pesati sulla società. Non dicono di una gestione industriale disastrosa, forse nella distrazione della proprietà e nell'ignavia di altri attori, che è simboleggiata dal fatto che la compagnia ha otto tipi di aerei differenti, con costi di gestione e manutenzione elevatissimi che incidono per la metà sull'inefficienza della società e della sua gestione, mentre il costo del lavoro incide solo per un quarto. Non dicono inoltre di una società che ha continuato a perseguire strategie di sviluppo in destinazioni assolutamente disordinate, oltre ad acquisizioni stravaganti e dannose. Oggi, la condizione appare irrecuperabile, ma non vogliamo rassegnarci né che a rassegnarsi, con un atteggiamento passivo, sia il Governo. Dopo la semestrale 2014 la compagnia ha dichiarato 1634 dipendenti in esubero, e siamo a soli trenta giorni dal 10 dicembre, giornata nella quale o si accetta la mobilità o si va ad un licenziamento di massa, e non tutti potranno accettare la mobilità. Si intende utilizzare la data del 31 dicembre con una serie di opportunità che però non danno garanzie ai lavoratori. La compagnia propone un piano industriale che prevede in tre anni la dimissione della maggioranza della disordinatissima e inefficiente flotta aerea, la sua riduzione a 11 aerei, dei quali solo due operati con personale Meridiana e nove operati con personale di Air Italy, una compagnia di proprietà che ha base a Malpensa e che utilizzerebbe un contratto low cost. I lavoratori non possono considerare accettabili queste condizioni, anche perché sono forti i dubbi sulla linea di responsabilità dell'azienda: infatti la procedura di mobilità è tutta incentrata su Meridiana ed esclude la seconda società del gruppo, nonostante il gruppo sia evidentemente un unico soggetto industriale. Per la Sardegna si tratta di uno shock industriale e occupazionale eccezionale, perché di quei 1634 lavoratori in mobilità, il 60 per cento è di stanza nella base di armamento di Olbia. Meridiana è oggi la seconda azienda privata in Sardegna dopo la Saras, e un taglio di queste dimensioni ha effetti visibili in termini di PIL, come di consumi per non parlare dei costi sociali. Oltretutto, incide pesantemente sull'attuale assetto della continuità territoriale in Sardegna: un indebolimento di Meridiana o la sua assenza renderebbe una parte della Sardegna accessibile solo nei mesi estivi per via aerea, oltre a determinare nei fatti la persistenza di un solo soggetto che avrebbe una condizione di monopolio. Aggiungo che la continuità territoriale è ulteriormente indebolita per una nuova posizione dell'Unione europea, che considera non onerabili le rotte che siano in parte coperte da low cost. Oggi, rispetto a 5 anni fa, la Sardegna ha una continuità aerea ridotta ai soli hub di Roma e Milano, contro il modello introdotto sei anni fa, con il consenso della Commissione europea, che aveva consentito di onerare come di interesse pubblico anche i collegamenti tra altri cinque aeroporti nazionali, tra cui Torino, Bologna, Venezia, Napoli e Palermo. La mia opinione, la nostra opinione, è quella che ho già avuto modo di rendere pubblica in questa sede. Per un'isola come la Sardegna la continuità è un diritto, che se non è soddisfatto dal mercato come tale deve essere garantito dall'intervento pubblico, che ha gli strumenti per farlo. Non è continuità un volo settimanale per dieci mesi all'anno e quotidiano nei due mesi estivi, perché la continuità è diritto dei residenti ad avere la libertà della mobilità e non ad essere visitati come uno zoo o un circo, quando gli altri fanno le vacanze. Colgo l'occasione per segnalare che un rischio monopolio con impatti disastrosi sui prezzi, come accaduto per i traghetti nel 2011, 2012 e in parte nel 2013, esiste concretamente anche nella continuità marittima, garantita in modo in parte burrascoso, come tutti voi sapete, dalla CIN, che ha rilevato la Tirrenia, compagnia nella quale si combatte senza esclusione di colpi una guerra per la proprietà che potrebbe generare, senza un'adeguata vigilanza da parte del Governo, una conclusione che potrebbe portare implicitamente gli effetti di un vero e proprio monopolio. Nella mozione - e mi avvio a concludere - abbiamo posto al Governo cinque questioni sulle quali chiediamo di vigilare e riferire. Noi pensiamo che il Governo non si possa accontentare di una funzione di registrazione di ciò che avviene, di una funzione notarile. Lo ha fatto in maniera negligente a giugno, quando gli abbiamo segnalato il problema, lasciando che Alitalia e Meridiana fossero trattate in maniera indistinta e non come un unico mercato in crisi. È vero che Alitalia è un brand italiano, è la nostra ex compagnia di bandiera, ma lo è anche Meridiana ed ha un valore. Ora il Governo è impegnato, e apprezziamo la nuova attenzione, ma ci sono interventi da fare e garanzie da dare. Non siamo - per esempio - convinti e sicuri che siamo di fronte ad una crisi industriale reversibile per Meridiana. Occorre chiarire se il piano industriale di Meridiana è in grado di reggere al cambiamento di un mercato che non è in contrazione, ma in crescita. Occorre chiarire se la società - e questo lo chiediamo - sia in grado, così come viene ipotizzato, di garantire il suo apporto al sistema delle continuità territoriale per la Sardegna. Occorre poi prendere atto, di fronte allo shock occupazionale per la nostra isola, che siamo di fronte anche a una perdita di competenze elevate e specializzate sul piano professionale, e ci sono spazi su questo che vanno verificati. Noi chiediamo al Governo di farsi parte attiva, con l'adozione di iniziative presso l'Unione europea, per consentire di nuovo il ripristino di una ampia continuità territoriale ad altri aeroporti, oltre Milano e Roma, e poter così garantire anche a Meridiana di avere spazi per il mantenimento in Italia e in Sardegna delle professionalità elevate in essa presenti. Chiediamo poi di verificare se, dal lato dei lavoratori, non sia possibile un impianto più adeguato di ammortizzatori sociali o non si possa valutare il loro reimpiego nel sistema nazionale aeronautico, civile e militare, come in parte è stato fatto per Meridiana. Chiediamo al Governo di vigilare, di rispondere e riferire al Parlamento su queste nostre domande, sapendo che non si tratta soltanto di un tema industriale, ma anche di lavoro. Per noi il lavoro significa libertà per i cittadini. Togliere il lavoro alle persone non significa soltanto toglierli la dignità, ma prima di tutto la libertà. Ecco perché chiediamo una attenzione particolare, una attenzione per una crisi che deve essere affrontata sapendo che, se si lasciano in campo vittime, non sono i proprietari della società, ma sono soprattutto le famiglie dei lavoratori e, quindi, un pezzo dell'Italia produttiva. [[Applausi dal Gruppo PD. Congratulazioni.]]
ParlaMint-IT_2014-11-13-LEG17-Sed-351.u14	È così conclusa l'illustrazione delle mozioni. Dichiaro aperta la discussione. È iscritto a parlare il senatore Gibiino. Ne ha facoltà.
ParlaMint-IT_2014-11-13-LEG17-Sed-351.u15	Signor Presidente, oggi in quest'Aula siamo chiamati a rivolgere un invito al Governo affinché si impegni a risolvere una situazione che solleva numerose problematiche sotto diversi profili. Si tratta della compagnia aerea Meridiana e della crisi che sta attraversando, che rischia di mettere a repentaglio la sostenibilità economica e occupazionale della Sardegna, nonché la continuità territoriale. L'azienda ha fatto il suo esordio nell'isola nel 1963, scegliendo la città di Olbia come sede principale per la propria attività. È divenuta la seconda compagnia aerea del nostro Paese, e ciò non solo ha consentito a diverse migliaia di cittadini sardi di costruire la propria vita lavorativa all'interno dell'azienda, ma ha anche favorito uno sviluppo economico rilevante per il territorio. In realtà, anche se la compagnia rappresenta un perno importante per l'economia dell'isola, non sempre ha registrato performance positive. Meridiana, infatti, negli anni è stata tenuta in piedi da continue iniezioni di capitale e, a causa delle scelte miopi della proprietà, ha concluso delle annessioni aziendali di dubbia profittabilità. Si ricorda, infatti, che nel 2006 ha prima assorbito Eurofly in perdita e poi Air Italy; entrambe si sono rivelate acquisizioni fallimentari. Inoltre, al di là del deficit finanziario, Meridiana presenta anche carenze strutturali, a partire da una flotta in parte obsoleta: molti degli aeromobili di proprietà sono stati acquistati negli anni Ottanta, mentre i più moderni sono soltanto in locazione finanziaria. Il perdurare della crisi ha fatto sì che, nel 2011, Meridiana, Governo e sindacati abbiano concluso un accordo per concedere la cassa integrazione guadagni straordinaria, a zero ore, su base volontaria. Oggi si profila una situazione ancora più drammatica. Si corre il rischio di avviare una procedura di mobilità per 1.366 dipendenti e il Governo deve assumersi l'impegno di predisporre un piano di risanamento che tenga conto degli interessi dei lavoratori. È necessario dare sostegno all'azienda non solo per preservare l'economia delle famiglie e del territorio, ma anche perché Meridiana contribuisce, in via principale, a garantire i collegamenti con la Sardegna. La continuità territoriale, disciplinata e sostenuta a livello europeo, è un principio basilare se si considera lo svantaggio derivante dalla condizione di insularità della Sardegna e ha l'obiettivo di assicurare i servizi di trasporto ai cittadini residenti nelle isole. Mediante gli aiuti di Stato nei confronti delle compagnie aeree che assicurano i collegamenti con le isole viene garantita quella continuità territoriale che rappresenta quindi il modo attraverso cui si esplica il principio dell'uguaglianza sostanziale degli individui. In fin dei conti, è lo stesso problema che si pone per la Sicilia, per la quale ancora non sono state avviate le procedure relative alle continuità territoriale, ma è stato solo approvato un atto di indirizzo della Regione che va in questa direzione. Sarebbe un traguardo importante per la Sicilia, in quanto, come la Sardegna, è svantaggiata dal punto di vista della mobilità. Sarebbe vantaggioso avere tariffe agevolate e fisse per i residenti e qualunque altro strumento utile ad incrementare il flusso della circolazione in Sicilia. Talvolta la continuità territoriale è gravemente a rischio, se si considera che i collegamenti da e per le isole, in alcuni casi, sono indiretti. In questa sede auspichiamo che il Governo si faccia carico delle esigenze dei cittadini sardi, i quali, in questo momento critico, rischiano che il loro diritto di circolare liberamente all'interno e fuori dal territorio nazionale venga compromesso. Non si può negare che tutti questi aspetti sono presi in seria considerazione dal Governo, dai sindacati e dalla stessa Meridiana in occasione dei numerosi incontri volti a trovare una soluzione definitiva sulla vertenza. Auspichiamo, a questo proposito, che il Governo accolga il nostro invito, per la predisposizione di un piano industriale che, in primo luogo, scongiuri il fallimento di Meridiana e la conseguente messa in mobilità per i circa 1.300 lavoratori coinvolti; che, in secondo luogo, sia in grado di minimizzare gli effetti negativi della ristrutturazione aziendale; che, infine, dia la giusta attenzione alla dimensione della continuità territoriale. [[Applausi dal Gruppo FI-PdL XVII]] [[PRESIDENTE. È iscritto a parlare il senatore Cucca. Ne ha facoltà.]]
ParlaMint-IT_2014-11-13-LEG17-Sed-351.u16	Signor Presidente, la crisi di Meridiana sta purtroppo per determinare il licenziamento di un numero spropositato di lavoratori che, rapportato alla situazione dell'economia della Sardegna, rende manifesta la situazione di gravissimo disagio nella quale versa l'isola; condizioni che, è bene ricordarlo, lo stesso presidente Napolitano, in occasione di una sua visita in Sardegna, definì come di gravità assolutamente eccezionale e meritevoli di particolare attenzione da parte del Governo. È in questo gravissimo quadro che si inserisce anche la crisi di Meridiana. Il tempo a disposizione estremamente limitato non consente di approfondire questo tema, che meriterebbe una discussione ben più ampia, ma non si può non tenere conto di quanto ha già detto in precedenza il senatore Lai circa la gravità della crisi di Meridiana, che è sicuramente la più grave che abbia mai colpito la Sardegna, già martoriata da una serie infinita di crisi delle varie industrie che si sono succedute negli ultimi anni, con una serie altrettanto infinita di licenziamenti. Questa è sicuramente la più grave di tutte, se si pensa che oltre 1.400 persone, quasi 1.500, sono interessate e che di queste persone quasi 900 sono sarde. Non si può dimenticare, come già è stato detto, che Meridiana è oggi la seconda azienda in termini di occupazione e di fatturato ed è superata esclusivamente dal colosso della Saras. La crisi della compagnia aerea si inserisce nel contesto più vasto delle compagnie aeree in generale, moltissime delle quali sono state colpite negli ultimi anni dalla crisi, anche a livello internazionale. Si pensi alla vicenda Alitalia, che è ben nota, e al fallimento di tante altre compagnie nel corso degli ultimi anni. Queste crisi sono dovute essenzialmente al mutamento del mercato, conseguente al proliferare delle compagnie low cost. Questo è sicuramente uno degli aspetti, ma non è certamente il solo che interessa la situazione che oggi stiamo affrontando. Secondo molti dei protagonisti, infatti, la crisi di Meridiana non sarebbe solo la conseguenza della situazione del trasporto aereo, bensì sarebbe il frutto di un'operazione indirizzata alla progressiva dismissione della compagnia Meridiana per abbattere fortemente i costi a favore di altre compagnie facenti parte della compagine societaria. Invero, Meridiana è nata nel 1963, creata dall'Aga Khan con l'intento di consentire di raggiungere il paradiso della Costa Smeralda che iniziava a diventare realtà ma, soprattutto, per favorire lo sviluppo turistico della Sardegna. È questo inevitabilmente il ruolo che Meridiana ha svolto nelle scorsi decenni: ha consentito il collegamento fra le principali città italiane, ma anche europee e qualche volta (per un certo periodo) extracontinentali, e il Nord della Sardegna. Nel corso degli anni la compagnia è cresciuta sino a diventare ciò che è oggi, cioè la seconda compagnia aerea in Italia. Ciò è avvenuto a seguito prima della fusione con Eurofly e poi con l'acquisizione di Air Italy. Tali operazioni, a detta di tutti i soggetti interessati, sarebbero proprio all'origine della crisi e la causa principale della disastrosa situazione che oggi Meridiana si trova ad affrontare e che è stata già ampiamente descritta nel corso degli interventi che mi hanno preceduto. L'azienda ha annunciato il ricorso al licenziamento di massa, già preannunciato molti mesi fa quando si fece ricorso alla cassa integrazione. Nel frattempo però (ed è questa l'anomalia di tale situazione) si continua a dare impulso alla crescita di Air Italy determinando il progressivo crollo di Meridiana. Tutto ciò infligge il colpo di grazia alla situazione economica già martoriata della Sardegna, messa in ginocchio dal fallimento delle grosse industrie e da una crisi occupazionale senza precedenti, che non trova paragone con nessun'altra Regione d'Italia. Il tutto sembrerebbe imputabile ad una gestione aziendale che sembra badare esclusivamente alla riduzione dei costi del personale senza curarsi delle ricadute sul territorio, nonostante le ingentissime risorse erogate (che continuano ad essere erogate) dalla Regione Sardegna a favore della compagnia. Oltre a ciò dovrebbe essere affrontato anche il tema della continuità territoriale, altro tema che necessita di attenzione (è per questo che ho detto che il tempo a disposizione è estremamente ridotto). La crisi aziendale di Meridiana comporta infatti delle pesantissime ricadute sulla continuità territoriale della Sardegna che non potranno non determinare effetti negativi di ingentissima portata su tutti i cittadini della Sardegna ponendoli in una situazione di disuguaglianza palese rispetto al resto dell'Italia dovendo pagare la condizione di insularità. Questa disuguaglianza, che di fatto non è mai stata superata, credo troverebbe la massima espressione nel caso in cui - come, purtroppo, sembra - non si ponesse rimedio alla situazione di disastro economico in cui versa Meridiana. Auspichiamo, quindi, un intervento deciso e risolutivo del Governo per favorire la soluzione positiva della vertenza fra imprenditori e lavoratori e, soprattutto, assicurare la dignità del lavoro a tutti coloro che oggi si trovano in condizioni di disagio e a tutti i dipendenti di Meridiana, restituendo una speranza in questo senso a tutta la Sardegna e a tutti i sardi. [[Applausi dal Gruppo PD. Congratulazioni]] [[PRESIDENTE. È iscritto a parlare il senatore Candiani. Ne ha facoltà.]]
ParlaMint-IT_2014-11-13-LEG17-Sed-351.u17	Signor Presidente, la situazione di Meridiana che ci troviamo ad affrontare oggi non può essere ricondotta ad una semplice questione che riguarda il territorio sardo, giacché si tratta di una questione particolarmente grave per tutto il territorio nazionale. Tra l'altro, nel corso delle mie visite al Ministero ho potuto comprendere l'angoscia di coloro che, pur avendo sede in altre Regioni, si trovano nella stessa condizione, nelle stesse circostanze di incertezza riguardo al futuro. Ma andiamo con ordine. Molto è stato già correttamente enunciato negli interventi precedenti e mi limiterò, quindi, a mettere in evidenza alcuni dettagli e particolari. Questo è un tipico caso all'italiana, temo affrontato in maniera non sufficientemente determinata, non necessariamente dall'attuale compagine governativa, ma sicuramente nel corso degli ultimi anni. Quello che abbiamo di fronte oggi è lo scenario di un disastro annunciato. Si deve partire dal 2006: bisogna tornare indietro alla metà degli anni Duemila, ad alcune operazioni che meritano chiarificazione - lo dico al Sottosegretario - accertamenti e anche indagini, se del caso. Infatti, non ci è chiaro - continua oggi a non essere chiaro - quale sia l'interesse dell'azienda. Quello di andare in perdita? È assurdo, eppure ci troviamo di fronte ad un'azienda che, nel corso degli anni, ha fatto scelte che hanno prodotto solo risultati di perdita, ma con tutte le caratteristiche per essere abbondantemente annunciate: dalla fusione con Eurofly, fino ad arrivare all'incorporazione di Meridiana fly e, poi, ulteriormente, all'acquisizione, fatta solo nel 2013, dell'ultimo 38 per cento ancora residuo di proprietà dei soci privati della compagnia Air Italy. Una situazione assurda di fronte allo scenario di un'azienda che è già in perdita e che non riesce a stare in piedi. Ci troviamo però di fronte anche delle incongruenze, con l'amministratore delegato di Meridiana fly che è lo stesso socio di Air Italy da cui vengono rilevate le quote con la società già fiaccata con delle buone uscite multimilionarie. Questo - ci sia consentito - non appare lo scenario di un'azienda che insegue il profitto del mercato e che segue correttamente un percorso lineare anche nei confronti del Governo, a cui poi viene chiesto di affrontare il sistema occupazionale, prevedendo degli ammortizzatori sociali. Non è corretto nei confronti dei dipendenti che da tempo sono impiegati in una battaglia che semplicemente vuole il rispetto di un modo di operare che non faccia semplicemente carta straccia delle loro vite. Signor Sottosegretario, ci troviamo con una società che oggi lascia a terra i propri aerei per convenienza e lascia fermi i propri dipendenti avviandoli verso la dismissione (utilizziamo lo stesso termine degli aerei), prendendo invece ad affitto, con contratti molto poco onerosi e molto vantaggiosi e profittevoli, vettori con personale rumeno. Tali vettori vengono utilizzati per fare lo stesso lavoro che facevano gli operatori, i dipendenti, il personale di terra e il personale viaggiante di Meridiana. Tutto questo non può avere senso e non possiamo nemmeno accettare che si dica che le regole dell'Unione europea consentono questo e non consentono, invece, di affrontare in maniera netta le necessità di riequilibrio di un settore aereo che è certamente in crisi, in linea generale. Non è accettabile che ci siano dipendenti con contratti italiani che vengono tenuti a terra e contratti che, invece, vengono attivati semplicemente per alcune rotte solo perché producono più profitto. Qui lo dico ancora una volta, Sottosegretario: chiedo formalmente - lo faremo anche con un'interrogazione opportuna - che venga verificata la correttezza di quei voli, anche in termini di capacità di svolgere quella funzione di trasporto alla quale dovrebbero essere destinati. Le autorità preposte al controllo non si devono limitare agli aspetti tecnologici (funziona il motore, si accende o non si accende la spia): vadano a bordo a fare dei controlli e si accorgeranno che abbiamo sopra le nostre teste delle vere carrette. Sopra le nostre teste ci sono, a portare passeggeri, degli aerei nei quali c'è da avere vergogna ad entrare anche per questioni igieniche. Ecco, questo è quello che oggi sta facendo Meridiana. Io sono stato al Ministero due volte ed ho assistito al tavolo di concertazione. L'azienda tira per la propria parte, guardando ai profitti e si fa beffa, in maniera anche plasticamente percepibile, delle controparti, compresi il Governo e le parti sindacali. Si fa beffa di un sistema che glielo consente. Presidente, mi viene il dubbio che qualcuno di questi fosse a cena qualche sera fa, versando magari anche 1.000 euro. Fate quindi un controllo - lo dico a voi - verificate e state attenti, perché questi sono i rischi nei quali vi avventurate, quelli cioè di trovare che chi lascia a terra le persone è poi lo stesso che finanzia un partito politico che siede in Parlamento, magari con una bella cena da 1.000 euro! Queste sono le incongruenze che dovete affrontare, senza nascondervi dietro ad un foglio di carta o semplicemente ad una lettera di licenziamento. Noi chiediamo al Governo di essere limpido, chiaro, forte ed autorevole nei confronti di un'impresa che ha dimostrato di puntare a tutto tranne che al lecito profitto, alla tutela dei posti di lavoro e al conseguimento del proprio scopo sociale. Quella che abbiamo sotto gli occhi, invece, è una carneficina, una macelleria sociale. Penso a quei giovani che oggi hanno un contratto con Air Italy, ai quei piloti e a quel personale viaggiante o di terra che ha contratti di 20, 25 o 30 anni con Meridiana. La scelta è molto chiara da parte dell'azienda: scaricare questo costo e questo onere sociale sulla collettività, lasciando invece i profitti, laddove i contratti molto «freschi» fatti con Air Italy consentono di poterli sganciare alla bisogna, a seconda delle convenienze. Vede, signor Sottosegretario, non si può affrontare serenamente e seriamente la questione Meridiana, se non si fanno emergere anche queste incongruenze, cercando di impedirle. Al tavolo di concertazione ho visto troppa poca determinazione da parte del Governo nel puntare i piedi rispetto all'azienda che, insistendo sulla propria posizione, sa benissimo che, superata la data del 31 dicembre, entreranno in funzione anche i vincoli della legge Fornero, con la conseguenza che i dipendenti, non solo saranno licenziati, ma si troveranno con la corda al collo. Su queste cose il Governo deve essere forte, perché non si può consentire che vengano fatte sperequazioni tra lavoratori all'interno dell'Unione europea, scaricando poi l'onere sociale sulla previdenza sociale italiana, sulle spalle dei nostri lavoratori: questo significa non fare bene la propria parte, anche nel corso del semestre italiano di presidenza europea. Su questi temi vediamo invece posizioni troppo sfumate: non va bene, non ci siamo. Noi dobbiamo offrire certezze e non semplicemente dare corso al tempo, perché sappiamo benissimo come funziona. Si tratta di una tecnica dilatoria per cui si fa passare un po' di tempo, qualcuno va in mobilità, magari incentivato, diminuendo così un po' il numero dei lavoratori; qualcun altro, invece, resta in cassa integrazione; qualcuno altro nel frattempo trova lavoro altrove. Apro qui una parentesi per dire che ho sentito una cosa veramente incredibile a quel tavolo di concertazione, vale a dire l'auspicio, da parte dell'azienda, che le autorità governative o regionali attivino delle modalità per l'auto-imprenditorialità: ma di cosa stiamo parlando? Qui si tratta di gente che viene ridotta sul lastrico, senza prospettive e la si incentiva all'auto-imprenditorialità? Signor Sottosegretario, vi invitiamo ad essere seri, perché di questa faccenda non possiamo fare il paradigma dell'intero sistema di volo ed aeroportuale italiano. Oggi non esiste più un'azienda italiana: la stessa Alitalia non è più italiana; abbiate però almeno la coscienza di tutelare i dipendenti di Meridiana, così com'è stato fatto per quelli di Alitalia e di dare a questo Paese una prospettiva che non sia quella di consegnarsi ai vettori rumeni. [[Applausi dal Gruppo LN-Aut e della senatrice Bignami.]] [[PRESIDENTE. È iscritto a parlare il senatore Cervellini. Ne ha facoltà.]]
ParlaMint-IT_2014-11-13-LEG17-Sed-351.u18	Signor Presidente, sarò breve nell'esporre alcune osservazioni ulteriori rispetto a quelle sviluppate nell'intervento preciso ed efficace svolto dal senatore Uras il quale, illustrando la mozione presentata dal mio Gruppo, non solo ha fornito a tutti dei dati, ma ha chiarito le condizioni e le caratteristiche di fondo su cui ci stiamo oggi confrontando, cercando di aprire una discussione nel merito. Bisogna infatti cercare anche qualche elemento conclusivo che permetta un salto di qualità e uno scarto rispetto alla direzione che questa delicatissima vicenda di Meridiana rischia di prendere. Senza un soprassalto positivo, la vicenda di Meridiana rischia di aggiungersi all'elenco delle tragedie di questo Paese, dal punto di vista delle sue possibilità di sviluppo e della capacità di essere competitivo rispetto alla sfida europea e internazionale. Dobbiamo sempre ricordare bene i nostri doveri e i nostri obblighi e, davanti a un fenomeno di questa natura, non c'è dubbio che dobbiamo subito porre in essere, soprattutto nei confronti del Governo, atti e iniziative politiche che permettano di invertire la rotta. Qualcuno dirà che se questo si fa, forse rispetto ad oggi andiamo fuori tema. No. È assolutamente coerente, e anche chi mi ha preceduto faceva riferimento al fatto che non possiamo sganciare queste politiche necessarie da quello che è avvenuto in Senato (ad esempio in occasione del jobs act ) e che impegnerà la Camera, l'altro ramo del Parlamento. Da questo punto di vista io vedo una responsabilità gigantesca del Governo, nel suo essere talvolta latitante, e altre volte nel tentare di instaurare un tavolo di trattativa per poi ritrarsi. Il Governo aspetta che qualcuno faccia il lavoro sporco, che qualcuno si assuma anzitutto l'onere di operazioni, soprattutto in merito all'occupazione (ma non solo) che permettano di avere un quadro su cui poi necessariamente trarre delle conseguenze. Altrimenti, non si spiegherebbero le operazioni di assunzione da parte di Meridiana, mentre presenta un piano di questa natura, se non con quel lavoro dequalificato, privo di diritti e di protezioni, che rischia di diventare la condizione di lavoro nel nostro Paese, appunto alla luce dei provvedimenti governativi. Altrimenti, ancora, non si spiegherebbe come, sciaguratamente, si possano sostenere posizioni come quelle sull' hub di Fiumicino. Mi riferisco alla proposta di aumentare le piste, di cui non c'è e non viene indicata nessuna necessità, e non solo da parte dei cittadini giustamente preoccupati dell'impatto ambientale che ciò determinerebbe e dal deterioramento di un suolo tanto straordinario quanto fragile. Le vicende del recente sversamento avvenuto a Maccarese da parte degli oleodotti ci riportano infatti a un'attenzione che non è, e non può essere, solo formale. Si persegue appunto una politica e una cultura di espansione, e non di ottimizzazione, sul modello di altri grandi hub, anche molto più significativi, come l'aeroporto di Heathrow a Londra, che ha una capacità di ottimizzazione delle piste con la quale noi neanche lontanamente riusciamo a competere. Le iniziative ci sono, ma invece si persegue un'altra direzione e si compiono operazioni sul lavoro dequalificato, mal pagato e precario. Oltre al valore strategico, già ricordato e ripreso nella nostra mozione, di un sistema armonico integrato di comunicazione e di mobilità per passeggeri e merci, esso assume una valenza straordinaria ed unica rispetto alla Regione Sardegna. Infatti, se fiacchiamo la nostra capacità di mobilità e di trasporto di persone e merci, fiacchiamo un indicatore fondamentale del nostro Stato nazionale. L'indebolimento del sistema di comunicazione rimette in discussione la sostanza e l'«intimità» dell'essere uno Stato nazionale, perché fa venir meno un elemento che deve essere portante per il nostro Paese incidendo sui diritti di alcune persone. Credo sia necessario un protagonismo di questo ramo del Parlamento volto a sollecitare una certa sensibilità ed un salto di qualità del Governo su questa vicenda, che potrebbero ridare fiducia e prospettiva a migliaia di lavoratrici e lavoratori, a tante famiglie ed alla popolazione, a cominciare da quella sarda. Il fine degli atti che esaminiamo oggi non deve essere, come spesso accade, quello di raggiungere una valutazione condivisa. È importante, certo, cercare di raggiungere capacità di sintesi, ma soprattutto lo scopo deve essere quello di realizzare atti successivi e coerenti a queste mozioni che, se approvate con larga condivisione, comporteranno il fatto di far pesare fortemente che è sceso in campo un soggetto tra le più alte istituzioni del nostro Paese. Quest'ultimo, consapevole delle difficoltà di questa crisi e proprio per uscire da essa, ha scelto la sfida della difesa dell'occupazione e della qualità del nostro sistema dei trasporti, andando ad individuare le responsabilità, così come si è cominciato a fare in Commissione con riferimento alle vicende della TAV. Sappiamo infatti che questo è un Paese dove si paga e si comincia sempre a far pagare dal basso, dai lavoratori, mentre si sa quanta incapacità - per non dire altro - spesso riscontriamo nella macrostruttura. Ecco, credo che tra gli impegni che si prenderanno quest'oggi si debba affermare che non è più tempo per percorrere questo tipo di politica. [[Applausi dal Gruppo Misto-SEL]] [[PRESIDENTE. È iscritto a parlare il senatore Liuzzi. Ne ha facoltà.]]
ParlaMint-IT_2014-11-13-LEG17-Sed-351.u19	Signor Presidente, la crisi del trasporto aereo segna ancora una volta l'economia italiana e mortifica la popolazione attiva, che con i preannunciati esuberi nella compagnia aerea Meridiana vede ridursi ancora i ranghi e gli organici, le professionalità con gravi risvolti sul sistema sociale, famiglie in primis, segnate da ricadute occupazionali negative. È la Sardegna a pagare il prezzo più alto per la crisi di Meridiana. La Sardegna è una Regione dalle straordinarie potenzialità e dalla singolarità del patrimonio umano, storico, economico, paesaggistico ed ambientale. È un'isola tra le più belle del Mediterraneo, un'isola che nella sua fisicità racchiude valori e valenze uniche costituendo il paradigma della cultura mediterranea al centro di un sistema geografico che sin dalla notte dei tempi ha determinato traffici e influenze culturali notevoli in Europa e verso l'Africa, Continente di prossimità. Ebbene, a fronte di tali peculiarità e di siffatte unicità, la Sardegna rischia in queste ore un ulteriore depauperamento del tessuto sociale, economico e antropologico. La crisi della compagnia aerea rischia di vanificare gli importanti risultati ottenuti nei decenni scorsi sul piano della crescita economica e del progresso civile. Lo stato comatoso della società di aerotrasporti, causato dall'ingente indebitamento, dalla carenza di investimenti e dall'impossibilità di acquisire nuovi e più moderni velivoli, può acuire le innumerevoli sacche di crisi economica, industriale e agricola dell'isola; può segnare irrimediabilmente le ambizioni legittime della popolazione sarda volte a raggiungere standard europei di sviluppo. Politiche aziendali e di management errate, poco avvedute nonché discusse acquisizioni di ulteriori vettori aerei, probabilmente hanno contribuito a causare la situazione di crisi societaria con una debitoria stimata attualmente in circa 200 milioni di euro e la necessità, a parere della compagnia, di ritenere non più necessarie 1.668 unità lavorative. Sono infatti stimati in 1.011 i lavoratori di terra in esubero e 683 le unità di personale di volo non più utile a fare decollare quotidianamente gli aerei di Meridiana. Troppi, come del resto tanti sono gli occupati per una compagnia che attualmente trasporta appena quattro milioni di passeggeri. Si parla di esuberi strutturali, ovvero di personale che strutturalmente causerebbe lo stato di crisi dei conti di Meridiana: uno dei tanti drammi della nostra Italia, uno dei numerosi capitoli di una straziante storia del lavoro che manca. Drammi e strazi all'italiana, con un Governo che è titubante, esita, ha le idee annebbiate, un Governo incerto nel provare a mettere le politiche sociali al centro delle proprie azioni. In queste ore, infatti, si parla diffusamente di legge elettorale, di tentativi di accordi alla ricerca di un modello utile ad assicurare il successo al partito che più appare interessato ad andare a votare. Ci si trastulla, insomma, con il sistema elettorale. Raccogliamo, invece, il grido dei tanti disperati che affollano i cortei, le manifestazioni, che agitano le piazze e i viali d'Italia per esprimere loro tutto lo sdegno per la depressione individuale e collettiva e la sfiducia nelle istituzioni latitanti. Ci si preoccupa realmente di tante persone cui è venuto a mancare un progetto di vita? Chi si incarica di restituire ai giovani disoccupati, nella misura del 43 per cento della popolazione attiva, la possibilità di progettare un orizzonte di lavoro, di creatività, di formazione e di crescita serena? Questa maggioranza ha gravi responsabilità. Questo Governo non può scappare via paventando le elezioni. Al primo ministro Renzi diciamo che il momento non richiede fughe e tattiche, ma esige risposte e impegni coerenti con le tante parole e le promesse fatte. E poi la Sardegna deve essere collegata stabilmente e sufficientemente con il Continente, con la madrepatria. Si chiama continuità territoriale e vuole che siano garantiti servizi di trasporto ai cittadini residenti in territori meno favoriti: stesse opportunità, insomma, per tutti. Su questo obiettivo desideriamo impegnare il Governo con le mozioni sul caso Meridiana. Con queste mozioni intendiamo riappropriarci, signor Presidente del Senato, di una funzione che il Governo Renzi spesso ci nega e ci sottrae con il facile ricorso ai decreti-legge e alle persistenti richieste di fiducia al Parlamento. È l'ora di chiedere al Paese, nelle sue articolazioni sociali, politiche, economiche ed amministrative, di guardare con meno improvvisazione al settore del trasporto aereo, di porsi il problema di favorire la mobilità, particolarmente tra le nostre isole e il Continente, con voli low cost e favorire il turismo da e per la Sardegna, la Sicilia e gli arcipelaghi. Questo segmento del mercato è lasciato nelle mani delle compagnie estere. Perché non possiamo farlo anche noi? La soluzione consta nel coinvolgimento dell'Unione europea che deve farsi carico del problema per assolvere al principio della sussidiarietà, al mercato che deve diventare selettivo, e al Governo che non può limitarsi ad una funzione ancillare sugli ammortizzatori sociali. Un futuro è possibile per Meridiana. La continuità territoriale per i sardi è principio inviolabile. PRESIDENTE. È iscritto a parlare il senatore Ranucci. Ne ha facoltà.
ParlaMint-IT_2014-11-13-LEG17-Sed-351.u20	Signor Presidente, colleghi, vorrei partire (non vi spaventate) dal 1963, da quando cioè l'Aga Khan fondò la compagnia Alisarda, con una visione dell'isola della Sardegna (e probabilmente del Sud dell'Italia) assolutamente in contrasto con quella che era la visione dei nostri Governi. Un Sud che poteva essere sviluppato, non tramite raffinerie o l'insediamento della SIR (e quindi della chimica, come è avvenuto in Sardegna), ma tramite il turismo. All'epoca si sviluppò la Costa Smeralda, si sviluppò l'aeroporto di Olbia e Alisarda fu un primo vettore dedicato interamente al turismo. Probabilmente se l'Italia avesse guardato già all'epoca a questo sviluppo del Paese e dell'economia, avremmo fatto un passo avanti. Nel 2010 Meridiana si fonde con Eurofly e diventa il secondo vettore italiano. Nell'ottobre del 2011 Meridiana acquista totalmente la proprietà di Air Italy, rafforzando la sua posizione sul mercato. Ricordo che la posizione sul mercato ha portato a circa 4 milioni di passeggeri in Italia e all'estero e a 1,5 milioni di passeggeri per la Sardegna. È chiaro che i problemi nascono nel 2012, anno in cui il bilancio consolidato di Meridiana SpA registra una perdita netta di 161 milioni di euro. Nel 2013 il deficit cresce e la posizione finanziaria netta consolidata, a fine esercizio 2013, porta a 339 milioni di indebitamento finanziario; di questi, 254 nei confronti dell'AKFED che è la finanziaria proprietaria. Qui c'è una dicotomia - se mi permettete - tra la gestione e il finanziatore, ossia tra la parte dei soci che finanziano e una gestione che ha invece comportato vari errori. Questi errori ci portano alla dichiarazione, nel corso del 2014, di ben 1.478 esuberi su 1.634 dipendenti: di questi esuberi - voglio segnalarlo, come molti colleghi hanno già fatto - 850 sono della Sardegna. Questi esuberi non possono essere a carico totale della Sardegna. La Sardegna è una Regione che già subisce e ha subito nel passato gravi penalizzazioni per quanto riguarda il lavoro. Oggi chiediamo al Governo di monitorare questo nuovo piano industriale che Meridiana SpA ha portato, proprio per evitare che gli esuberi ricadano soltanto sulla Regione Sardegna. Ricordo che Air Italy, che è la controllata di Meridiana, ha base a Malpensa. Non vorremmo che i licenziamenti si facessero in Sardegna e le assunzioni invece si facessero soltanto in Lombardia. Credo che se dovessimo cominciare una lotta tra le Regioni che assumono e quelle che licenziano, saremmo fuori dalla logica di un Paese che deve mantenere il suo equilibrio e la sua unitarietà. Ci auguriamo che il Governo possa evitare la cassa integrazione guadagni proprio in questa ristrutturazione, cercando non soltanto il ricollocamento, ma anche l'assorbimento in Air Italy e in altre società dei dipendenti in esubero, non solo per i piloti, ma anche per quanto riguarda gli addetti alle operazioni i manutenzione. È vero che Meridiana ha sul tavolo l'acquisizione di altri 20 Boeing, ma invitiamo il Governo a controllare esattamente questo dato, perché da una parte si acquistano degli aerei e dall'altra parte si licenziano 1.400 persone. Vorrei sottolineare un ultimo punto, quello della continuità territoriale che è estremamente importante per le nostre isole; per la Sicilia, come per la Sardegna. Nel tempo, la continuità territoriale sembra sia diventata un privilegio per queste Regioni, ma non lo è. Ricordiamo che anche via mare abbiamo avuto dei problemi: ricordo e sottolineo ancora una volta al Governo l'esigenza di monitorare la problematica di Tirrenia. Andiamo infatti incontro ad una infrazione europea e dunque invito il Governo a controllare e monitorare affinché anche la continuità territoriale, via mare, sia assolutamente assicurata, non soltanto alla Sardegna, ma anche alla Sicilia e alle isole minori. Concludo, signor Presidente, dicendo che aspettiamo il piano aeroporti, che è stato varato dal Consiglio dei Ministri. Credo che un altro impegno da prendere sia quello di farlo giungere al più presto in Parlamento, affinché questo piano, atteso da tanti anni, possa finalmente essere vagliato e varato dalle Camere. [[Applausi dal Gruppo PD]] PRESIDENTE. Dichiaro chiusa la discussione.
ParlaMint-IT_2014-11-13-LEG17-Sed-351.u21	Saluto studenti e docenti della Scuola secondaria «Gerolamo Lanfranco» di Gradara, in provincia di Pesaro e Urbino, che stanno assistendo ai nostri lavori. [[Applausi.]]
ParlaMint-IT_2014-11-13-LEG17-Sed-351.u22	In data 12 novembre 2014, il dottor Alessandro Criscuolo ha inviato la seguente lettera: «Signor Presidente, ho l'onore di comunicarLe, ai sensi dell'articolo 6 della legge n. 87 del 1953, che la Corte costituzionale, oggi riunita nella sua sede del Palazzo della Consulta, mi ha eletto Presidente. F.to Alessandro Criscuolo». La Presidenza, a nome di tutti i colleghi, invia i migliori auguri di buon lavoro al nuovo Presidente. [[Applausi dai Gruppi PD, FI-PdL XVII, NCD, LN-Aut, Aut (SVP, UV, PATT, UPT)-PSI-MAIE, GAL, PI, SCpI e Misto.]]
ParlaMint-IT_2014-11-13-LEG17-Sed-351.u23	[[Domando di parlare.]] [[PRESIDENTE. Ne ha facoltà.]] Signor Presidente, prima che il rappresentante del Governo dia i pareri, vogliamo chiedere, se possibile, di sospendere la seduta per cinque minuti, per provare a costruire un testo unitario o comunque a concordare delle convergenze, dato che il dibattito mi pare abbia espresso evidenti consonanze.
ParlaMint-IT_2014-11-13-LEG17-Sed-351.u24	Senatore Tonini, sospenderei i lavori non per 5 minuti, ma per 12 o 13 minuti, per evitare di far aspettare i colleghi alla ripresa. Sospendo dunque la seduta fino alle ore 11,40, per trovare la famosa quadra. (La seduta, sospesa alle ore 11,23, è ripresa alle ore 11,40). La seduta è ripresa. Mi autoemendo: la sospensione era di diciassette minuti e non di tredici, ma non sono stati sufficienti neppure quelli. Pertanto, avendo verificato che si sta raggiungendo una probabile convergenza, sospendo nuovamente la seduta fino alle ore 12. (La seduta, sospesa alle ore 11,40, è ripresa alle ore 12,01).
ParlaMint-IT_2014-11-13-LEG17-Sed-351.u25	[[Domando di parlare.]] [[PRESIDENTE. Ne ha facoltà.]] Signora Presidente, chiedo un attimo di attenzione ai colleghi perché devo comunicare una brutta notizia che sta toccando la città di Pavia, da cui provengo, e la sua comunità. Ieri, in tarda serata, è stato commesso un furto d'auto ad opera di due balordi, che purtroppo non sono stati rintracciati. Durante la fuga, è stata investita una giovane consigliera comunale del Partito Democratico, Elena Madama, di 26 anni, una ragazza che conosciamo tutti nella nostra collettività per l'impegno che stava profondendo nella sua attività, in questo suo inizio di legislatura. Era appena stata eletta e stava lavorando anche bene in una piccola città di provincia come la nostra. Siamo sconvolti perché questo è avvenuto in una città come Pavia che è anche abbastanza noiosa (lo dico da ex vice sindaco), dove non succede mai nulla, dove ci conosciamo tutti: è la classica città di provincia dove queste cose non succedono. [[Brusio]] Scusate, colleghi di Forza Italia, magari non ve ne frega un cazzo, però trovo che ridere e scherzare quando si parla di queste cose sia veramente vergognoso, da parte di alcuni colleghi. PRESIDENTE. Per favore, senatore Centinaio, sta parlando di una cosa importante: lo faccia con il linguaggio giusto. Quello che volevo chiedere al Senato è di stringerci, in questo momento, intorno ad Elena, alla sua famiglia, alla mia città e anche ai colleghi del Partito Democratico, che vedo veramente sconvolti da questo evento. Voglio abbracciarla forte, e spero che questo abbraccio le arrivi il più forte possibile. [[Applausi.]]
ParlaMint-IT_2014-11-13-LEG17-Sed-351.u26	La ringrazio, senatore Centinaio. Anche la Presidenza si associa al suo importante richiamo.
ParlaMint-IT_2014-11-13-LEG17-Sed-351.u27	[[Domando di parlare.]] [[PRESIDENTE. Ne ha facoltà.]] Signora Presidente, nella giornata di ieri ho chiesto che venisse convocata la Giunta per le elezioni perché stabilisse una regola anche per l'esecuzione delle sanzioni. Mi pare peraltro ovvio che, come vi sono delle regole che accompagnano l'esecuzione della pena nei procedimenti nell'ambito della giustizia penale, ve ne debbano essere anche in ipotesi di sanzioni ed esecuzione di sanzioni amministrative. Questa mattina in Aula mancano circa dieci senatori del Movimento 5 Stelle, quindi l'Assemblea è depauperata di una parte consistente di una forza politica che rappresenta milioni di italiani. Io ritengo che questo sia sconveniente e che violi le regole di democrazia che dovrebbero accompagnare l'andamento dei nostri lavori. Mi domando se è possibile inserire nel Regolamento l'ipotesi che, in caso di sanzioni multiple, si possano prevedere tempi diversi per l'esecuzione delle sanzioni stesse. Voglio precisare a lei, signora Presidente, e all'intero Consiglio di Presidenza, ove mai vi sfuggisse la cosa, che ogni singolo senatore in quest'Aula rappresenta una frazione del potere legislativo del nostro Paese che, in quanto frazione, ha il diritto di ricevere risposte alle proprie domande. Molto soventemente si verifica che il Consiglio di Presidenza non risponde alle istanze dei senatori. A questo proposito ricordo di aver avanzato una richiesta di accesso agli atti, ai sensi della legge n. 241 del 1990, ed ad oggi questa mia istanza non è stata ancora evasa, in violazione di regole che accompagnano la pubblica amministrazione. Ciò mi fa molto riflettere, innanzitutto sul rispetto delle regole e, prima ancora, sul rispetto delle persone e dei ruoli che ciascuno di noi assolve. Con il mio intervento di stamattina sollecito le risposte sia per la prima che per la seconda istanza e, ancorché negative, è corretto che ad esse il Consiglio di Presidenza dia delle risposte esatte, puntuali a chi ne fa domanda. [[Applausi dei senatori Buccarella e Mangili.]]
ParlaMint-IT_2014-11-13-LEG17-Sed-351.u28	Innanzitutto, per chiarezza del verbale, voglio precisare che lei non ha chiesto la convocazione della Giunta per le elezioni, ma quella della Giunta per il Regolamento. Immagino si tratti di un errore nel parlare. Comunque, ne avevamo già dato comunicazione.
ParlaMint-IT_2014-11-13-LEG17-Sed-351.u29	[[Domando di parlare.]] [[PRESIDENTE. Ne ha facoltà.]] Signora Presidente, vorrei solo comunicare all'Assemblea, alla Presidenza e al rappresentante del Governo che è stata raggiunta un'intesa per il ritiro di tre mozioni. Si tratta, nel dettaglio, delle mozioni nn. 284, 340 (testo 2) e 342, che vengono sostituite da un unico ordine del giorno, il G1, sottoscritto dai primi firmatari delle suddette mozioni e, a seguire, da altri senatori e che impegna il Governo su cinque punti. Nel primo si chiede di riferire al Senato sulla vertenza in atto che riguarda il sistema del trasporto aereo nazionale e, in particolare, su quella in corso tra Meridiana, sindacati e istituzioni locali. Il secondo punto impegna a verificare ogni strumento necessario per evitare il ricorso massiccio alla cassa integrazione per lavoratori che rappresentano, peraltro, un patrimonio collettivo di cultura, competenza e specializzazione. Il terzo punto prevede l'impegno a verificare la compatibilità e la coerenza del piano industriale di Meridiana con il piano generale del trasporto aereo. Infine, sul tema della continuità territoriale per la Sardegna, sono previsti due punti specifici: l'impegno a definire, d'intesa con la Regione sarda, l'adozione di politiche di trasporto aereo adeguate a garantire una vera libertà di trasporto, di mobilità delle merci e delle persone; l'impegno ad intervenire, in sede di Unione europea, sempre d'intesa con la Regione sarda, per identificare un programma di misure compatibili con un vero sistema di continuità territoriale da e per la Sardegna a medio e largo raggio, ovvero con l'Italia e con l'Europa. Con questo ordine del giorno si intendono assunte tutte le premesse che riguardano le tre mozioni che ho citato, in quanto largamente condivise, quindi lo proponiamo alla valutazione del Governo. PRESIDENTE. Ha facoltà di intervenire il rappresentante del Governo, sottosegretario Del Basso De Caro, al quale chiedo anche di esprimere il parere sulle mozioni nn. 329 e 337 e sull'ordine del giorno G1.
ParlaMint-IT_2014-11-13-LEG17-Sed-351.u30	Signora Presidente, innanzitutto desidero chiedere scusa all'Assemblea per il ritardo con il quale, a causa mia, hanno avuto inizio i lavori. [[Applausi del senatore Di Biagio]] Le cause non sono riconducibili a me, ma ovviamente fanno carico a me. Chiedo scusa all'Assemblea. Quanto alle mozioni, prendo atto che tre vengono ritirate e riunite in un unico ordine del giorno che il senatore Lai ha testé illustrato. Intervengo dapprima sulla mozione n. 329, presentata dal senatore Crosio ed altri. Il parere è favorevole sul primo punto del dispositivo, che impegna il Governo «a farsi garante di una soluzione che tenga conto della salvaguardia dei posti di lavoro, della dignità umana dei lavoratori coinvolti e delle rispettive famiglie». Sono contenuti, sia pure con diversa formulazione, già esposti in altre mozioni. Il parere è favorevole anche sul secondo punto del dispositivo, che impegna il Governo «a riferire in Senato sullo stato della vertenza Meridiana, con particolare riguardo al piano di ristrutturazione e riorganizzazione aziendale ed al futuro occupazionale dei dipendenti interessati». Sul terzo punto del dispositivo il parere è favorevole, previa la seguente riformulazione: «ad adottare tutte le possibili iniziative, nell'ambito delle proprie competenze, a livello nazionale ed europeo, affinché siano evitate forme di deregulation ». Quindi, con la riformulazione del terzo punto, il parere è favorevole. Passo alla mozione n. 337, presentata dai senatori Serra ed altri. Il parere è favorevole al primo punto del dispositivo, che impegna il Governo «a riferire al Senato sullo stato della vertenza e del piano di ristrutturazione della compagnia aerea Meridiana». Il parere è altresì favorevole sul secondo punto del dispositivo, che impegna il Governo «a definire politiche di trasporto che garantiscano, compatibilmente con quanto previsto dall'ordinamento comunitario, un modello di continuità territoriale capace di riequilibrare le condizioni permanenti di svantaggio, derivanti dall'insularità, a cui sono costretti i cittadini residenti, ed in particolare gli studenti universitari fuori sede, della Sardegna». Il terzo punto del dispositivo impegna il Governo «a porre in essere ogni opportuna iniziativa volta a risolvere tutte le problematiche relative alla crisi della Meridiana, con particolare riferimento al contenimento del numero degli esuberi annunciati, pari a 1.600 unità, e al mantenimento dei più elevati livelli occupazionali». Il parere è favorevole con la seguente riformulazione: «ad operare perché siano individuati, d'intesa con la Regione Sardegna, tutti gli strumenti utili ad evitare o comunque ridurre le eventuali ricadute negative sullo stato dell'occupazione in Sardegna in relazione agli annunciati esuberi di Meridiana». Il parere è contrario sul quarto punto del dispositivo, che impegna il Governo «ad adottare misure volte ad impedire il ripetersi di operazioni quali quella verificatasi tra Meridiana fly e Air Italy, al fine di evitare che i lavoratori si trovino costretti ad accettare contrattazioni al ribasso per non essere licenziati». Il quinto punto del dispositivo impegna il Governo «ad adottare misure volte a ridurre lo svantaggio derivante dall'insularità che rende il costo dei trasporti per e dalla Sardegna, sia per i cittadini che per le merci, sia aereo che marittimo, di gran lunga più caro rispetto a quello della penisola e del resto d'Europa, penalizzando così non solo i cittadini sardi, residenti ed emigrati, ma tutti i cittadini europei». Su di esso il parere è favorevole, previa la seguente riformulazione: «ad adottare d'intesa con la Regione Sardegna un'adeguata strategia che consenta l'adozione di politiche di trasporto di continuità territoriale tali da consentire la massima accessibilità ai territori della Regione». Il sesto punto del dispositivo impegna il Governo «a promuovere nelle opportune sedi comunitarie iniziative per favorire la definizione di un regime tariffario agevolato per i collegamenti aerei da e per la Sardegna, di breve e medio raggio, che garantisca la libera circolazione di persone e merci». Su questo punto il parere è favorevole con la riformulazione che passo a leggere e che si ispira al punto 4) della mozione n. 284: «A proporre in sede UE, d'intesa con la Regione Sardegna, un programma di misure compatibili con la normativa europea, al fine di garantire regimi tariffari per un adeguato numero di collegamenti aerei da e per la Sardegna di breve e di medio raggio, atti ad assicurare la libera circolazione di persone e di merci». Infine, sull'ordine del giorno G1, testé presentato, che riassume e contiene, anche nelle premesse, le mozioni n. 284, n. 340 (testo 2) e n. 342, il Governo esprime parere favorevole.
ParlaMint-IT_2014-11-13-LEG17-Sed-351.u31	Passiamo dunque alla votazione.
ParlaMint-IT_2014-11-13-LEG17-Sed-351.u32	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, non mi dilungherò, visto che nella fase dell'illustrazione e della successiva discussione, sia io che il collega Candiani abbiamo adeguatamente spiegato la nostra mozione. Ringrazio il Governo per la proposta di modifica riguardante il punto 3) del dispositivo, della quale ci riteniamo soddisfatti e che accettiamo. Crediamo che sia importante l'impegno del Governo ad evitare forme di deregulation, che poi in sostanza sono quelle che ci sembra stiano montando su questa vicenda. Mi preme sottolineare al Governo ancora una questione: noi crediamo che tutto il sistema di trasporto aereo del nostro Paese debba essere preso in considerazione e «lavorato» in maniera più incisiva. Abbiamo contestato l'azione posta in essere dal Governo nella trattativa su Alitalia, perché abbiamo sempre creduto che tutta la trattativa non dovesse essere condotta esclusivamente e in maniera asettica sulla questione economica e meramente «tecnica» - se vogliamo usare questo termine improprio - di Alitalia, ma che fosse invece necessario portare al tavolo della trattativa tutto il nostro sistema trasportistico. Questo sarebbe stato sicuramente più opportuno. In ogni caso, oggi siamo qui a parlare della continuità territoriale della Sardegna e della pesante vertenza su Meridiana - e di conseguenza Air Italy - e siamo fiduciosi su un possibile impegno da parte del Governo su questa importante partita. È chiaro - lo diciamo al Governo e ai colleghi - che non abbasseremo la guardia su una questione così importante, come confidiamo non lo faccia l'intero Parlamento (ma su questo non abbiamo dubbi). In modo particolare, confidiamo sul fatto che non lo faccia il Governo, perché i lavoratori di Meridiana e tutto il nostro sistema di trasporto aereo hanno bisogno, non di proclami o di svendite a mo' di saldi, ma di azioni concrete. Crediamo che questo sia importante: siamo fiduciosi e staremo a vedere che cosa accadrà nel prosieguo. Per questi motivi il Gruppo Lega Nord e Autonomie esprimerà il proprio voto favorevole anche sull'altra mozione e sull'ordine del giorno G1. [[Applausi dal Gruppo LN-Aut.]]
ParlaMint-IT_2014-11-13-LEG17-Sed-351.u33	Salutiamo le studentesse e gli studenti dell'Istituto comprensivo «Convenevole da Prato», di Prato. Benvenuti al Senato. [[Applausi.]]
ParlaMint-IT_2014-11-13-LEG17-Sed-351.u34	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, chiedo che sia sottoposto comunque al voto l'ordine del giorno G1 accolto dal Governo, che vede la sintesi delle tre mozioni presentate dal nostro Gruppo, da quello del Partito Democratico e dal Gruppo di Forza Italia. Per noi è importante che esso si sia potuto sviluppare, perché dà un segnale ai lavoratori che sono oggi impegnati in una vertenza durissima. Dà un segnale di unità delle forze politiche, a prescindere dalle loro posizioni e di appartenenza agli schieramenti o di condivisione dell'azione del Governo. Dà un segnale di unità attorno alla questione che riguarda i sardi sulla continuità territoriale. La continuità territoriale deve essere una conquista per i residenti e i non residenti, per garantire sviluppo alla nostra Regione, ad una parte di Italia che è stata qui definita, anche da altri, come una delle più belle, interessanti e prospettiche in termini di sviluppo. Concludo, signora Presidente, questa dichiarazione di voto favorevole all'ordine del giorno G1 e a favore anche delle mozioni rimaste, e per una ragione molto semplice: noi vogliamo segnare, per i lavoratori della Meridiana in particolare, in questo momento, una presa di posizione unitaria, che vada oltre le differenze che spesso siamo costretti a sottolineare in quest'Aula. [[Applausi dal Gruppo Misto-SEL.]]
ParlaMint-IT_2014-11-13-LEG17-Sed-351.u35	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, parliamo oggi della Sardegna. In alcuni interventi è stato ricordato cosa è la Sardegna: una terra meravigliosa, una terra di conquista, una terra conquistata da chi è venuto da fuori, che ha comprato la terra dai pastori e ha costruito tantissimo in questa Regione. Sono gli stessi che hanno avuto e hanno tuttora in mano la sorte dei collegamenti aerei. La Sardegna, per me che sono campano, è una Regione meravigliosa e bisognerebbe mettersi nei panni di chi vive in una Regione che presenta il problema di arrivare nel continente (in quanto, come sappiamo, è un'isola), mentre la continuità territoriale è un diritto, non è una conquista. È un diritto, come quelli previsti dalla Costituzione di uno Stato unitario. Ripeto: è un diritto, quello alla continuità, non è una conquista. Abbiamo ascoltato però le parole del Governo, anche sui punti della nostra mozione, e volevo qui riflettere su quanto è successo. Parlando della vicenda Meridiana, ricordo che Meridiana possiede il 100 per cento di Air Italy e che, secondo alcuni dati, 10.700 tratte di Meridiana sono operate da Air Italy, mentre zero tratte di Air Italy sono operate da Meridiana. Anche questo dovrebbe farci riflettere sul fatto che si tratta sempre della stessa scatola; e dentro questo scatola si muove qualcosa. E quando nella stessa scatola si muove qualcosa a me viene in mente quanto accaduto nel 2010, quando un signore ha portato fuori dall'Italia quella che una volta, pur con i suoi limiti immensi, era una grande compagnia. Quel signore si chiama Marchionne e io ripenso a quando, nel famoso accordo di Pomigliano, fece il nuovo contratto, al di là della contrattazione nazionale, facendo saltare un tappo. Da quella vicenda, che è importante e che dovremmo ricordare, si è sviluppato un modello e quel modello, in linea teorica, andrebbe contrastato, perché ha permesso di ignorare tutta una serie di diritti che erano stati acquisiti, come il contratto collettivo. Siamo andati verso un sistema che ha portato anche la FIAT fuori da Confindustria. Dovremmo ricordare questi passaggi, perché in questo caso forse stiamo facendo qualcosa di simile: è la stessa compagnia che licenzia ed assume con un nuovo contratto. Non so se questo vi pare giusto, a me sembra una pazzia. D'altra parte, su quella contrattazione separata fu messa poi una bella «pezza a colori», con una manovra del Governo Berlusconi nell'agosto 2011, quando fu elevata a norma di legge quel tipo di contrattazione e noi abbiamo presentato un disegno di legge per abolire quella schifezza e credo non siamo l'unico Gruppo ad averlo fatto. Bisognerebbe tornare sui nostri passi e capire quello che è successo. Ci viene in mente anche quanto è accaduto con Alitalia (e non solo): la bad company, la good company; facciamo i giochetti, ma alle spalle di chi? Alle spalle dei lavoratori. Quand'è che prendiamo una posizione decisa nel fare le cose? Ci sono alcune mozioni interessanti, ma sempre un po' all'acqua di rose. Il problema di quello che succede in quest'Aula è che spesso mettiamo un velo per coprire le nostre inefficienze e quello che non siamo in grado di fare. Il Governo dovrebbe prendere posizione ed essere determinante, dovrebbe avere la forza di imporre il volere del popolo su quello del privato. Se abbiamo dimenticato che il volere della collettività è più forte di quello del privato, forse ci siamo dimenticati cosa stiamo a fare qua. Dobbiamo riflettere su questi aspetti, se no torniamo sempre allo stesso punto: non ha alcun senso che stiamo qua. Visto che c'è una parte di quest'Assemblea che si richiama ai principi liberali, in un sistema liberale bisogna rispettare le regole. Le stiamo rispettando queste regole o le cambiamo in corsa, per far sì che esse si adeguino a ciò che ci piace o ci serve? Forse dovremmo ripristinare una serie di livelli di diritto e su questo dovremmo lavorare. Quando il Governo dà parere contrario al punto 4) della nostra mozione ci tremano i polsi, perché vuol dire che il Governo non prende posizione e questo è quel che non possiamo accettare, perché è assurdo. Come facciamo ad uscirne? Parliamo della crisi di Meridiana. Ebbene, come è stato detto, i voli sono aumentati. Aumentano i voli e che facciamo? Licenziamo i lavoratori da una scatola e, come in un gioco di scatole cinesi, in un'altra scatola posseduta dalla prima scatola, riassumiamo i lavoratori con un altro contratto spostando la società, con 850 lavoratori che sono in Sardegna, a Malpensa. Ma di che parliamo? Quand'è che smettiamo di lasciar fare ai privati quello che accidenti gli pare? Quand'è che ripristiniamo un sistema di regole? Come mi sembra di aver già evidenziato in quest'Aula, noi ci troviamo nella strana ed assurda condizione che per essere rivoluzionari chiediamo il rispetto delle regole! Mi sembra un ossimoro: è assolutamente antitetica la rivoluzione con il rispetto delle regole. Tuttavia, la situazione è talmente incasinata ed è talmente messa male che noi, per essere rivoluzionari, vi chiediamo il rispetto delle regole. Mi sembra un'assurdità. Se questa è la condizione, noi chiediamo al Governo di prendere posizione e dare parere favorevole sul punto 4) della nostra mozione n. 337, perché con esso si ritorna esattamente alla norma del 2011. Vogliamo tornare su queste cose? Vogliamo renderci conto che stiamo sbagliando e che dobbiamo tornare a mettere al centro l'interesse collettivo rispetto a quello privato? Se è vero infatti che, come recita la Costituzione, l'iniziativa privata è libera, essa mai può essere predominante rispetto all'interesse collettivo. Dobbiamo allora ripristinare un sistema di regole certe in cui si eviti e si continui ad evitare che sulla pelle dei lavoratori si faccia il gioco delle scatole cinesi al ribasso, perché qualcuno guadagna sempre di più e qualcuno se la piglia in quel posto! [[Applausi dai Gruppi M5S e LN-Aut e del senatore Barozzino.]]
ParlaMint-IT_2014-11-13-LEG17-Sed-351.u36	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, il Gruppo del Nuovo Centrodestra non può non condividere tutte le motivazioni presenti nell'ordine del giorno G1 e, allo stesso tempo, non esprimere soddisfazione per l'unitarietà di intenti dimostrata. Chiedo quindi di poter consegnare il testo della mia dichiarazione di voto contenente le motivazioni di tale soddisfazione e dichiaro il voto favorevole del Gruppo Nuovo Centrodestra all'ordine del giorno al nostro esame. [[Applausi dal Gruppo NCD.]]
ParlaMint-IT_2014-11-13-LEG17-Sed-351.u37	La Presidenza l'autorizza a consegnare il testo della sua dichiarazione di voto affinché sia allegato al Resoconto.
ParlaMint-IT_2014-11-13-LEG17-Sed-351.u38	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, cari colleghi, sarò brevissimo. Innanzitutto, il Gruppo di Forza Italia voterà a favore dell'ordine del giorno G1, che sostituisce le mozioni predisposte dal collega Floris, dai rappresentanti del PD, di SEL e del Gruppo Misto. Il dibattito ha dimostrato che vi è unità d'intenti e che le differenze riguardano solo le sfumature; per questo noi voteremo a favore anche delle mozioni presentate dagli altri Gruppi. Il trasporto è sempre fondamentale per la libertà della persona e per l'economia e questo vale a maggior ragione per la Sardegna. È importante, quindi, che il Governo collabori con tale Regione per individuare soluzioni razionali ed efficienti per assicurare ai cittadini sardi la libertà di muoversi e all'economia di svilupparsi secondo le proprie possibilità. Bisogna assicurare un servizio adeguato, aereo e marittimo. Sottolineo poi che il problema di Meridiana è umanamente drammatico: rischiano di perdere il posto circa 1.650 lavoratori su 2.300: una situazione drammatica. Bisogna trovare soluzioni razionali e moderne che valutino se e come la compagnia abbia un futuro ma che tengano anche conto della dignità umana e del diritto al lavoro di circa 1.650 donne e uomini che non hanno colpe per la situazione drammatica in cui la compagnia si trova. Auspichiamo veramente che il Governo si muova, sia attivo e, insieme alla Regione, individui soluzioni razionali ma umanamente accettabili. [[Applausi dal Gruppo FI-PdL XVII.]]
ParlaMint-IT_2014-11-13-LEG17-Sed-351.u39	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, onorevoli colleghi, onorevole sottosegretario Del Basso De Caro, la discussione odierna sulla vicenda Meridiana avviene in un momento molto difficile per il trasporto aereo e, di conseguenza, per i lavoratori del comparto, ma anche in un momento molto delicato della trattativa in corso tra azienda, sindacati e Governo. Il Parlamento ha il dovere di dare un contributo in questo contesto, con l'intenzione di favorire l'avvio a soluzione di una trattativa che, invece, presenta elementi tali da farla sembrare oggettivamente impossibile. Io credo che il Parlamento e la politica più in generale, se vogliono esercitare a pieno il proprio ruolo dando un contributo al Governo impegnato al tavolo di questa difficile trattativa, non possono pensare di farlo schierandosi in maniera partigiana con l'una o con l'altra parte, sposando acriticamente le ragioni di una parte e avversando quelle dell'altra. Siamo di fronte, purtroppo, a mio modo di vedere, a due drammatiche ragioni. Da un lato, quella della salvaguardia dell'occupazione, della strenua difesa del proprio posto di lavoro per oltre 1.600 lavoratori, com'è stato ricordato. Dall'altro lato quelle di una non più rinviabile profonda riorganizzazione strutturale per una compagnia aerea che rappresenta un pezzo di storia del trasporto aereo di questo Paese, che io credo non possiamo permetterci di far venire meno; e sono convinto che la compagnia stessa non lo voglia, come del resto però non vuole, perché non se lo può più permettere, coprire le ingenti perdite che registra da anni con l'attuale assetto organizzativo e l'attuale capacità di volo. Il nuovo piano industriale parte da un nuovo riposizionamento della società, tanto nelle proprie basi di volo quanto nel rinnovo del parco velivoli, sia e soprattutto nei modelli organizzativi, con una drastica e drammatica riduzione di personale. È un piano finalizzato alla rimessa in bonis della società per una ripartenza funzionale ad un nuovo sviluppo della compagnia di volo in un tempo futuro e su nuovi presupposti. Nel frattempo, però, ci sono i 1.600 lavoratori. Di fronte a questa situazione, chi di noi non è d'accordo con l'invocazione che il Santo Padre ha rivolto (e penso innanzitutto alla politica), quando ha auspicato vivamente che si possa trovare un'equa soluzione che tenga conto anzitutto della dignità - concetto più volte ripreso nel dibattito di oggi - della persona umana e delle imprescindibili necessità di tante famiglie? E poi quando ha aggiunto, quasi come una supplica, quando ha incontrato i lavoratori in esubero di Meridiana «Per favore, faccio un appello a tutti i responsabili, nessuna famiglia senza lavoro»? Che cosa c'è da dire di più ? Il problema è che noi, con tutto il dovuto rispetto, non siamo il Papa, e pur cavandocela con le parole più che con i fatti, a noi è chiesto comunque di indicare una soluzione percorribile ad un rebus che - ripeto - per come si presenta, possiede i connotati dell'impossibilità in termini di piena conciliazione degli interessi in gioco. Eppure proprio da qui - se vogliamo essere seri - bisogna partire, chiedendo a ciascuna delle parti in gioco di rinunciare ad un pezzo delle proprie prerogative e dei propri legittimi interessi, nella consapevolezza che per ogni legittima e giustificata ragione vi sono anche, in un tempo recente, comportamenti, azioni e situazioni forse non proprio impeccabili - io credo - per ciascuna delle parti in gioco, come del resto molti interventi hanno richiamato. Il nostro ruolo ci impone allora di rivolgerci al Governo (io penso tutti, con spirito massimamente collaborativo) in questa spinosa e difficilissima situazione, chiedendo poche cose, essenziali e perseguibili. Ne segnalo almeno tre, come del resto sono state riprese nell'ordine del giorno unificato. Innanzitutto, la garanzia della continuità territoriale, in particolar modo per la Sardegna, ma non solo (penso anche alla Sicilia e alle altre isole). Vi è poi l'analisi rigorosa del piano industriale; non vi è una specifica competenza del Governo dal punto di vista della verifica, ma un'analisi seria e rigorosa penso che possa offrire risposte ulteriori sul piano della trattativa. Infine, vi è la salvaguardia dell'occupazione, con misure e strumenti di accompagnamento da lavoro a lavoro. Sono - come è evidente - tre questioni che si tengono e che trovano risposta proprio a partire da una disamina molto attenta del piano industriale che la società Meridiana presenterà. Da questo deriverà infatti la garanzia della continuità territoriale effettiva per un territorio come la Sardegna che non può tollerare ulteriori penalizzazioni dal punto di vista dei collegamenti con il continente. Da questo io credo e auspico che, nelle pieghe, possa derivare qualche aggiustamento dei numeri impietosi che sembrano non voler concedere scampo. È chiaro che in primo piano per il Governo rimane la questione occupazionale e in questo senso ci sentiamo di chiedere davvero un impegno straordinario per una Regione che ha avuto mortificazioni occupazionali non più sostenibili. Il personale di Meridiana costituisce, proprio per le professionalità e le competenze che possiede, una risorsa che non può andare dispersa. Per questo riteniamo possa essere agevolmente impiegato in altri insediamenti produttivi che in quel territorio devono necessariamente trovare collocazione. Questo Governo - e più in generale l'Italia - glielo deve, per un comportamento che storicamente, quando non è stato distante alle esigenze di sviluppo di quella Regione, si è caratterizzato in maniera predatoria e - come sappiamo - talvolta anche vessatoria. In questo senso deve davvero cambiare verso la politica di questo Paese. È per queste ragioni, che ho sommariamente rappresentato, che il Gruppo del Partito Democratico voterà con convinzione l'ordine del giorno G1 che unifica le mozioni a prime firme dei senatori Lai, Uras e Floris, accordando anche il consenso alle altre mozioni presentate. [[Applausi dal Gruppo PD.]]
ParlaMint-IT_2014-11-13-LEG17-Sed-351.u40	Prima di passare alle votazioni, avverto che, in linea con una prassi consolidata, le mozioni saranno poste ai voti secondo l'ordine di presentazione e per le parti non precluse né assorbite da precedenti votazioni. Per quanto riguarda la mozione n. 329, chiedo al primo firmatario, il senatore Crosio, se conferma l'intenzione di accettare la riformulazione proposta dal Governo. CROSIO (LN-Aut). Sì, signora Presidente. PRESIDENTE. Passiamo alla votazione della mozione n. 329 (testo 2). GAETTI (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo della mozione n. 329 (testo 2), presentata dal senatore Crosio e da altri senatori. (Segue la votazione). Il Senato approva. (v. Allegato B). [[Applausi dal Gruppo LN-Aut]] Per quanto riguarda la mozione n. 337, chiedo alla prima firmataria, la senatrice Serra, se accetta la riformulazione proposta dal Governo.
ParlaMint-IT_2014-11-13-LEG17-Sed-351.u41	Presidente, accetto la riformulazione proposta dal Governo, ma chiedo, se possibile, la votazione per parti separate del punto 4) del dispositivo, su cui il Governo ha espresso parere contrario. Vorrei che tale punto venisse votato, proprio per ciò di cui si è parlato oggi a proposito della dignità dei lavoratori.
ParlaMint-IT_2014-11-13-LEG17-Sed-351.u42	Se non ci sono osservazioni, passiamo alla votazione per parti separate della mozione n. 337 (testo 2). GAETTI (M5S). Chiedo che le votazioni vengano effettuate a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo della premessa e dei punti 1), 2), 3), 5) e 6) della mozione n. 337 (testo 2), presentata dalla senatrice Serra e da altri senatori. (Segue la votazione). Il Senato approva. (v. Allegato B). Indìco la votazione nominale con scrutinio simultaneo del punto 4) della mozione n. 337 (testo 2), presentata dalla senatrice Serra e da altri senatori. Il Senato non approva. Passiamo alla votazione dell'ordine del giorno G1. GAETTI (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'ordine del giorno G1, presentato dal senatore Lai e da altri senatori. (Segue la votazione). Il Senato approva. (v. Allegato B).
ParlaMint-IT_2014-11-13-LEG17-Sed-351.u43	[[Domando di parlare.]] [[PRESIDENTE. Ne ha facoltà.]] Signora Presidente, intervengo a fine seduta per rappresentare l'esigenza e l'urgenza all'Assemblea e, attraverso il suo gentile tramite, al Ministro dell'interno, di rispondere alle problematiche relative all' immigrazione. [[Brusio.]] PRESIDENTE. Chiedo ai colleghi presenti in Aula di abbassare la voce e a chi sta uscendo dall'Aula di farlo celermente. Grazie, signora Presidente. Devo dire che il Governo in parte è già intervenuto nella giornata di ieri, risolvendo parzialmente un problema che si è posto, con il trasferimento di circa 110 richiedenti asilo da un capannone di Gorizia a Milano, assistiti e seguiti dalla Croce rossa. Si sono così evitate possibili situazioni di difficile controllo e gestione delle strutture, che insistono su tessuti urbani di piccolo dimensioni, come è il caso del centro di accoglienza per richiedenti asilo (CARA) di Gradisca d'Isonzo. Pur con tutto lo sforzo profuso e pur cogliendo la positività del riscontro al question time da parte del Ministro competente e la buona volontà da parte dell'associazionismo e del mondo del volontariato, tutto ciò si infrange contro la carenza di risposte strutturarli e - mi preme sottolinearlo - contro l'inadeguatezza delle procedure di valutazione dei requisiti per il riconoscimento dell'effettività dello status di richiedente asilo. Ciò comporta la ovvia e prevedibile conseguenza che tempi di attesa troppo lunghi vadano a determinare una permanenza prolungata sui territori e nelle strutture di provvisoria accoglienza, determinando sovraffollamento, causa primaria di un deterioramento delle condizioni di vita dei migranti, ivi ristretti, ma anche di difficoltà per gli operatori sociosanitari e di pubblica sicurezza e, più in generale, del contesto urbano. Ritengo che le risposte fornite dal Ministro necessitino di ulteriori approfondimenti. Con l'interrogazione 3-01217 da me presentata chiedevo il potenziamento dell'Unità Dublino, in modo da rendere effettivo e tempestivo l'esame delle domande di riconoscimento dello status, cui spetta il beneficio della protezione internazionale, e l'introduzione, ora che siamo in fase di attuazione della legge n. 146 del 17 ottobre 2014, della possibilità per le commissioni territoriali di istruire direttamente quella parte del procedimento attualmente devoluta alla sola Unità Dublino, per evitare che il mancato rispetto dei termini prescritti per l'esame delle istanze comporti all'Italia il definitivo onere insostenibile di farsi carico di tutte le posizioni pendenti, che sono pari ad oltre il 90 per cento. Si chiede, in ultimo, di introdurre eventualmente, ove opportuno e possibile, con i dovuti approfondimenti, il principio del ricollocamento sancito dall'articolo 8 della direttiva comunitaria n. 83 del 2004.
ParlaMint-IT_2014-11-13-LEG17-Sed-351.u44	[[Domando di parlare.]] [[PRESIDENTE. Ne ha facoltà.]] Signora Presidente, il 13 novembre 1981, durante un normale controllo di polizia alla stazione centrale di Milano, veniva ucciso l'agente di polizia Eleno Aniello Viscardi. In un momento così difficile e di sofferenza per le Forze dell'ordine, che vengono messe al centro di numerose polemiche, mi piace ricordare un servitore dello Stato che, a soli venticinque anni, sacrificò la propria vita per garantire la sicurezza del Paese. Nel marzo del 2010, il Presidente della Repubblica, a seguito di queste vicende, conferiva la medaglia d'oro al valor civile all'agente Viscardi. Ricorrendo oggi il 33° anniversario della sua morte, mi è parso doveroso ricordarlo in quest'Aula.
ParlaMint-IT_2014-11-13-LEG17-Sed-351.u45	La Presidenza si associa a questo importante ricordo.
ParlaMint-IT_2014-11-13-LEG17-Sed-351.u46	[[Domando di parlare.]] [[PRESIDENTE. Ne ha facoltà.]] Signora Presidente, sulla Gazzetta Ufficiale di oggi è stato pubblicato il testo del decreto-legge n. 133, del 12 settembre 2014, coordinato con la legge di conversione n. 164, dell'11 novembre 2014, il cosiddetto sblocca Italia. Come già rilevato da tutto il mio Gruppo in quest'Aula, le norme sulle trivellazioni contenute in questo decreto-legge daranno il via libera a maggiori attività nell'ambito degli idrocarburi in buona parte del territorio italiano. In particolare, nell'alto Adriatico, in Abruzzo, in Basilicata, nel Canale di Sicilia e in Emilia-Romagna, per un totale di 32.000 chilometri quadrati di nuovo territorio coinvolto. Ripeto la cifra: 32.000 chilometri quadrati di nuovo territorio coinvolto. Con riferimento alla situazione dell'Emilia-Romagna, che vedrà il 70 per cento del territorio coinvolto dalle attività estrattive degli idrocarburi proprio grazie a questa nuova norma, vogliamo sollecitare il Ministro dello sviluppo economico a rispondere all'interrogazione 3-01263 , a mia prima firma, relativa al rapporto della commissione ICHESE (International commission on hydrocarbon exploration and seismicity in the Emilia Region), in cui gli esperti della commissione sono giunti alla conclusione che non si può escludere che le estrazioni petrolifere abbiano causato la scossa del 20 maggio, che poi, a sua volta, avrebbe determinato quella del 29 maggio, che provocò il maggior numero di vittime. Crediamo che ora, con l'incremento di queste attività estrattive, che avverrà grazie allo sblocca Italia, sia giusto fornire ai cittadini la verità. Riteniamo sia giunto il momento in cui il Governo faccia chiarezza sui risultati della commissione ICHESE, così da porre fine alla confusione generata in questi mesi. [[Applausi dal Gruppo LN-Aut.]]
ParlaMint-IT_2014-11-13-LEG17-Sed-351.u47	Solleciteremo la risposta alla sua interrogazione.
ParlaMint-IT_2014-11-13-LEG17-Sed-351.u48	[[Domando di parlare.]] [[PRESIDENTE. Ne ha facoltà.]] Signora Presidente, purtroppo gli eventi alluvionali stanno continuando a mietere vittime. Dopo i coniugi liguri morti l'altro giorno e l'anziano biellese defunto ieri travolto da una frana, già ricordati dai colleghi, purtroppo devo comunicare che ieri sera un anziano che stava ormeggiando la sua barca nel lago Maggiore è stato travolto dalle onde; disperso, è stato poi ritrovato. Inoltre, ieri sera un giovane dipendente comunale di trentasei anni, di Crema, nel tentativo di deviare le acque di una roggia per evitare l'allagamento di un ristorante vicino, è stato travolto e il suo corpo è stato recuperato solo all'alba di questa mattina, dopo cinque ore. Capiamo che questo non è il momento, visto che siamo a fine seduta, di chiedere un minuto di raccoglimento, però il Gruppo della Lega Nord...
ParlaMint-IT_2014-11-13-LEG17-Sed-351.u49	Se mi permette, invece stavo esattamente valutando che, avendo lei posto la questione, nonostante la ridotta presenza di senatori, il minuto di silenzio possiamo osservarlo. Immagino inoltre che, in apertura di una prossima seduta, riprenderemo l'argomento.
ParlaMint-IT_2014-11-13-LEG17-Sed-351.u50	La ringrazio, signora Presidente. Certamente il Gruppo della Lega Nord vuole esprimere un sentimento di vivo cordoglio alle famiglie di queste vittime, ma mi consenta di fare una sottolineatura. Nella Regione Lombardia dal 17 luglio alla fine di agosto, quindi in un periodo temporale limitato, sono stati colpiti da eventi alluvionali 314 Comuni, che hanno riportato, tra enti pubblici, famiglie, privati e attività economiche, danni per 88 milioni. Subito il governatore Maroni ha chiesto il riconoscimento dello stato di emergenza al Governo, atteso da tempo. Ebbene, il 30 ottobre il Governo ha deliberato lo stato di emergenza, ma di fronte alla richiesta di ben 88 milioni di euro, ha riconosciuto solo 5,5 milioni: il 6 per cento di quanto richiesto. Denuncio allora come stridano le parole del ministro Galletti, che proprio l'altro giorno, in occasione degli stati generali sul dissesto idrogeologico, diceva che nel nostro Paese, quindi senza fare differenze, non c'è la cultura e serve una rivoluzione culturale. Noi questo assunto lo rifiutiamo perché ci sono diversi tipi di territorio. Poi il ministro Galletti ha detto che le risorse ci sono e vanno spese subito e bene. Questo stride con il riconoscimento di queste briciole, un'elemosina [[Applausi dal Gruppo LN-Aut]] , che certamente non rappresentano un riscontro alle necessità dei territori lombardi. Questi 5,5 milioni di euro stridono ancora di più di fronte ai 47,8 miliardi di euro di residuo passivo che i lombardi regalano ogni anno allo Stato, ovverosia tasse che vengono versate e che non ritornano al loro territorio. Voglio denunciare questa situazione; un conto sono le parola che si dicono, un conto sono i fatti. Francamente, noi della Lega Nord, che siamo accorti, non ci aspettavamo molto, anche perché il premier Renzi aveva annunciato 2 miliardi di euro il giorno dopo l'alluvione di Genova, ma nello sblocca Italia, sul Fondo per le emergenze nazionali, sono stati stanziati solo 50 milioni di euro per far fronte non solo alle necessità del Comune di Genova, ma anche ai diversi territori lombardi, piemontesi, toscani, del Friuli-Venezia Giulia e anche pugliesi. Quindi, esprimiamo profonda delusione perché questa risposta del Governo certamente non soddisfa i Comuni, i territori, le famiglie e le imprese lombarde. [[Applausi dal Gruppo LN-Aut.]]
ParlaMint-IT_2014-11-13-LEG17-Sed-351.u51	Distinguendo, quindi, tra le valutazioni politiche, è importante e giusto osservare un minuto di silenzio per commemorare i morti di ieri sera. [[Il Presidente si leva in piedi e con lui tutta l'Assemblea, che osserva un minuto di silenzio.]]
ParlaMint-IT_2014-11-13-LEG17-Sed-351.u52	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna. Ricordo che il Senato tornerà a riunirsi in seduta pubblica oggi, alle ore 16, con l'ordine del giorno già stampato e distribuito. La seduta è tolta (ore 12,55).
