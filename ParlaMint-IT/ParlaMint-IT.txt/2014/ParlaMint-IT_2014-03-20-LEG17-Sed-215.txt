ParlaMint-IT_2014-03-20-LEG17-Sed-215.u1	La seduta è aperta (ore 16). Si dia lettura del processo verbale. BARANI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2014-03-20-LEG17-Sed-215.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-03-20-LEG17-Sed-215.u3	L'ordine del giorno reca lo svolgimento di un'interpellanza e di interrogazioni. Sarà svolta per prima l'interpellanza 2-00127 sul sistema integrato di interventi e servizi sociali. Ha facoltà di parlare il senatore Candiani per illustrare tale interpellanza.
ParlaMint-IT_2014-03-20-LEG17-Sed-215.u4	Signor Presidente, signor Ministro, l'interpellanza, che ho presentato insieme al collega Volpi, mira a conoscere le intenzioni del Governo in merito ai tagli introdotti nel decreto-legge n. 4 del 2014 relativamente ai fondi destinati all'ambito sociale. Si tratta di fondi particolarmente rilevanti, non tanto nella cifra quanto nella destinazione. Le riduzioni previste sono pari a ben 21,5 milioni per il 2014, a 6,4 milioni per il 2015 e a 5,4 milioni per il 2016. Sono cifre che possono significare molto, soprattutto per le amministrazioni locali e per i destinatari finali, tenuto conto che si tratta di disabilità o comunque di problemi legati allo stato sociale delle persone. Chiediamo quindi di conoscere l'intendimento del Ministro del lavoro e delle politiche sociali sia relativamente alla volontà di ripristinare o dare continuità ai diritti che i cittadini intenderanno vedere rispettati, come precedentemente al decreto-legge menzionato, sia riguardo al quadro normativo innovativo introdotto dal decreto stesso, che altrimenti verrebbe a creare disparità di trattamento fra i cittadini. PRESIDENTE. Il rappresentante del Governo ha facoltà di rispondere all'interpellanza testé svolta.
ParlaMint-IT_2014-03-20-LEG17-Sed-215.u5	Signor Presidente, il senatore Volpi e il senatore Candiani, che ha testé illustrato l'interpellanza, con il presente atto parlamentare richiamano l'attenzione del Governo sulle risorse destinate al Fondo nazionale per le politiche sociali, che - a seguito della perdurante congiuntura economica sfavorevole e dei vincoli di finanza pubblica - si sono notevolmente ridotte negli ultimi anni. Voglio preliminarmente ricordare che fino al 2009 una parte significativa del Fondo nazionale per le politiche sociali veniva destinata all'INPS per il finanziamento degli «interventi costituenti diritti soggettivi» quali, a titolo esemplificativo, le agevolazioni ai genitori di persone con handicap grave (di cui all'articolo 33 della legge n. 104 del 1992), gli assegni ai nuclei familiari (di cui all'articolo 65 della legge n. 448 del 1998), gli assegni di maternità (di cui all'articolo 66 della legge n. 448 del 1998). Le restanti risorse venivano destinate alle Regioni e alle Province autonome nonché al Ministero del lavoro e delle politiche sociali. Invece, a decorrere dal 2010, il Fondo nazionale per le politiche sociali viene ripartito - da un lato - tra le Regioni e Province autonome per il finanziamento del sistema integrato di servizi sociali territoriali e - dall'altro - il Ministero che rappresento per interventi di carattere sociale. Con specifico riferimento a quanto richiesto dall'onorevole interpellante, faccio presente che gli accantonamenti operati con l'articolo 2, comma 1, lettera c), del decreto-legge n. 4 del 2014 non vanno letti in contrapposizione a quanto disposto dall'articolo 1, comma 525, della legge di stabilità per il 2014, in quanto quest'ultima disposizione fa salvi i fondi destinati alle politiche sociali con esclusivo riferimento ai tagli operati alle risorse regionali ai sensi dell'articolo 1, comma 522, della medesima legge di stabilità per il 2014. Indubbiamente l'accantonamento operato dal Ministero dell'economia e delle finanze in ottemperanza all'allegato 1 del citato decreto-legge n. 4 del 2014 non tiene conto del fatto che il Fondo nazionale per le politiche sociali non concorre al finanziamento delle spese di funzionamento del Ministero del lavoro e delle politiche sociali in quanto la sua natura è eminentemente quella di Fondo che viene ripartito tra le Regioni e le Province autonome per il finanziamento della rete integrata dei servizi sociali territoriali. Alla luce di quanto sopra, auspico - anche sulla scorta dell'ordine del giorno presentato dall'onorevole Scuvera, cui ieri alla Camera il Governo ha dato parere favorevole - che nell'ambito dell' iter di conversione del decreto-legge n. 4 del 2014, approvato ieri dalla Camera dei deputati e ora all'esame del Senato, si possano trovare gli spazi per sottrarre il Fondo nazionale per le politiche sociali alla riduzione di spesa di cui al citato decreto-legge.
ParlaMint-IT_2014-03-20-LEG17-Sed-215.u6	[[Domando di parlare.]] [[PRESIDENTE. Ne ha facoltà.]] Signor Presidente, Sottosegretario, certamente la sua risposta soddisfa la parte che mette in evidenza la carenza. La destinazione dei fondi non soddisfa il desiderio di vedere ripristinate le risorse. Il decreto-legge arriverà al Senato tra qualche ora ed è chiaro che, se ci sarà la volontà del Governo, le proposte emendative e di ripristino ci saranno: però devono essere accolte. Un ordine del giorno vale quello che pesa. Purtroppo, abbiamo già visto in parecchie altre occasioni ordini del giorno approvati che poi vengono disattesi. Si tratterà di emendare il testo, altrimenti non si capirebbe come mai le stesse Regioni, nella Conferenza Stato-Regioni, si sono molto preoccupate e hanno evidenziato in maniera forte il rischio di blocco del sistema di paracadute sociale che garantisce oggi ai nostri cittadini, tramite questi fondi, un futuro quanto meno più certo rispetto a quello che sarebbe senza gli stessi fondi.
ParlaMint-IT_2014-03-20-LEG17-Sed-215.u7	Segue l'interrogazione 3-00258 sulle mappe di pericolosità relative al rischio di alluvioni. La rappresentante del Governo ha facoltà di rispondere a tale interrogazione.
ParlaMint-IT_2014-03-20-LEG17-Sed-215.u8	Signor Presidente, in relazione all'interrogazione 3-00258 del senatore Panizza, con la quale si chiede di conoscere lo stato dell'arte sugli adempimenti previsti dal decreto legislativo n. 49 del 2010, ossia sull'avvenuta redazione, da parte delle autorità di bacino o delle Regioni, delle mappe di pericolosità e di rischio idrogeologico, si riferisce quanto segue. Il decreto legislativo n. 49 del 2010, emanato per il recepimento della direttiva 2007/60/CE, pone le basi per la realizzazione dei piani di gestione del rischio alluvioni, nell'ambito dei distretti idrografici individuati sul territorio nazionale. In attesa della piena operatività dei distretti idrografici, l'articolo 4, comma 1, del decreto legislativo n. 219 del 10 dicembre 2010, alla lettera b) dispone che le autorità di bacino di rilievo nazionale e le Regioni, ciascuna per la parte di territorio di propria competenza, provvedono all'adempimento degli obblighi previsti dal decreto legislativo n. 49 del 23 febbraio 2010. Inoltre, la norma citata prevede che, ai fini della predisposizione degli strumenti di pianificazione di cui al predetto decreto, le autorità di bacino di rilievo nazionale provvedono a coordinare i contenuti e gli obiettivi dei piani all'interno del distretto idrografico di appartenenza, mentre per i distretti idrografici nei quali non è presente alcuna autorità di bacino di rilievo nazionale, devono provvedere le Regioni. Rispettando i tempi previsti, lo scorso giugno sono state presentate dalle autorità di bacino, in coordinamento con le Regioni ricadenti nel distretto idrografico, le mappe di pericolosità e rischio di alluvioni, predisposte in ottemperanza alle richieste della direttiva europea 2007/60/CE e del decreto di recepimento. Le mappe sono state realizzate prendendo origine dal piano di assetto idrogeologico e rappresentano la base di partenza da cui, entro il 2015, come previsto dalla stessa direttiva, si procederà alla predisposizione del piano di gestione delle alluvioni. Per l'attuazione di tale previsione normativa, le autorità di bacino, in coordinamento con le Regioni ricadenti nel distretto idrografico, hanno predisposto le mappe della pericolosità e del rischio alluvioni, che sono state portate all'attenzione dei rispettivi Comitati istituzionali integrati nel corso del dicembre del 2013. In ultimo, si rappresenta che il combinato disposto dell'articolo 15 della direttiva 2007/60/CE e dell'articolo 13, comma 1, del decreto legislativo n. 49 del 2010 disciplina le modalità di comunicazione alla Commissione degli adempimenti relativi all'attuazione della direttiva. Le modalità di informazione alla Commissione europea da parte dello Stato italiano prevedono la messa a disposizione delle mappe della pericolosità e del rischio alluvioni sul portale cartografico nazionale del Ministero dell'ambiente (articolo 13, comma 1), nonché una attività, disciplinata dal medesimo articolo 13, comma 4, di informazione all'Istituto superiore per la protezione e la ricerca ambientale (ISPRA). In merito a quest'ultima, risulta che sul sito web dell'ISPRA, alla pagina del sistema SINTAI dedicata alla direttiva 2007/60/CE, siano da tempo disponibili tutti i documenti utili per le attività di reporting alla Commissione europea.
ParlaMint-IT_2014-03-20-LEG17-Sed-215.u9	[[Domando di parlare.]] [[PRESIDENTE. Ne ha facoltà.]] Signor Presidente, la situazione descritta dal Sottosegretario è di assoluta tranquillità. Non me lo sarei mai aspettato, anche perché l'interrogazione è del 23 luglio e la mancata risposta lasciava presumere che le scadenze non fossero state rispettate. Dunque, non posso che essere soddisfatto, anche perché ha parlato sia delle mappe che della pubblicazione nel sito web dell'ISPRA. A quanto mi è dato capire, le scadenze sono state rispettate. Io peraltro all'interno dell'interrogazione rilevavo anche la disponibilità a collaborare da parte del Consorzio di innovazione tecnologica (ConIT), che fa capo all'Associazione artigiani della Provincia di Trento, e che ha sviluppato un'apposita e specifica piattaforma software per la materia. Prendo atto che le scadenze sono state rispettate e che quindi l'Italia, una volta tanto, non subirà una procedura di infrazione e consegnerà all'Europa tutta la documentazione prescritta dalla direttiva e dai decreti che poi l'hanno recepita.
ParlaMint-IT_2014-03-20-LEG17-Sed-215.u10	Segue l'interrogazione 3-00278 su un grave incidente avvenuto in uno stabilimento pirotecnico in provincia di Pescara. La rappresentante del Governo ha facoltà di rispondere a tale interrogazione.
ParlaMint-IT_2014-03-20-LEG17-Sed-215.u11	In relazione all'interrogazione 3-00278 del senatore Castaldi ed altri, vertente sullo scoppio avvenuto il 25 luglio 2013 presso lo stabilimento «Pirotecnica Abruzzese» di Città San'Angelo, in provincia di Pescara, si rappresenta quanto segue. La ditta denominata «Pirotecnica Abruzzese, di Mauro Di Giacomo», con sede in località Villa Cipressi n. 73, in Città Sant'Angelo, risulta censita con il codice NO032, alla voce attività «Produzione e/o deposito esplosivi», presso il Ministero dell'ambiente e della tutela del territorio e del mare, ai sensi dell'articolo 15, comma 4, del decreto legislativo n. 334 del 1999, e precisamente nella categoria degli stabilimenti soggetti alle disposizioni di cui all'articolo 6 del decreto citato, in quanto i quantitativi di sostanze pericolose presenti o prescritti risultano inferiori a quelli indicati dal successivo articolo 8 e, di conseguenza, non soggetti alla presentazione del rapporto di sicurezza previsto da quest'ultimo articolo. Si rappresenta che nell'inventario nazionale, anche per quanto riguarda lo stabilimento in oggetto, sono raccolte, con il supporto dell'ISPRA, le informazioni riguardanti l'anagrafica, i quantitativi di sostanze pericolose detenute e la posizione amministrativa dello stabilimento nelle procedure previste dal decreto legislativo n. 334 del 1999 prima citato, in relazione alle sostanze pericolose presenti, nonché informazioni territoriali relative al sito di insediamento e dati sulle verifiche ispettive di competenza ministeriale. Parte di questi dati sono pubblicati nell'apposito link del Ministero dell'ambiente ed accessibili a chiunque. In ragione del considerevole numero di incidenti avvenuti negli stabilimenti pirotecnici negli ultimi anni, il Ministero dell'ambiente, pur nei limiti delle scarse risorse disponibili, in un'ottica di una maggiore prevenzione, ha esteso negli anni 2010, 2011 e 2012 le verifiche ispettive volte al controllo della prevenzione degli incidenti rilevanti e dei sistemi di gestione della sicurezza, istituzionalmente destinate agli stabilimenti con maggiori quantitativi di sostanze pericolose, anche agli stabilimenti come quello in questione, ossia quelli classificati come articolo 6 del citato decreto legislativo, già sottoposti ai controlli di competenza regionale. Nell'ambito di questo piano di controlli è stata oggetto di verifica ispettiva ministeriale anche la ditta «Pirotecnica Abruzzese» e l'accertamento, svoltosi con quattro distinti sopralluoghi, si è concluso nel mese di gennaio 2013. Il rapporto conclusivo redatto dalla Commissione ispettiva, pur contenendo raccomandazioni e prescrizioni riguardanti l'attuazione del sistema di gestione di sicurezza dello stabilimento e il piano di emergenza interno, ha fornito un esito sostanzialmente positivo ed è stato inviato, nel mese di febbraio 2013, al gestore dello stabilimento ed alle autorità competenti (Comitato tecnico regionale presso la Direzione regionale Abruzzo, Corpo nazionale dei Vigili del fuoco, Comando provinciale dei Vigili del fuoco, Prefettura, Regione, Provincia, Comune, ASL e Direzione provinciale del lavoro) per l'avvio delle azioni di rispettiva competenza, invitando le amministrazioni locali competenti in materia di pianificazione territoriale ed urbanistica a verificare, per lo stabilimento in oggetto, l'applicazione delle disposizioni per il controllo dell'urbanizzazione e i requisiti minimi di sicurezza delle zone interessate da stabilimenti a rischio di incidente rilevante, previste dall'articolo 14 del decreto legislativo n. 334 del 1999 e dal decreto del Ministro dei lavori pubblici del 9 maggio 2001. Dal canto suo, il Comune di Città Sant'Angelo ha provveduto a recepire nei propri strumenti di Pianificazione territoriale (normativa tecnica del Piano regolatore generale), a mezzo di apposita variante approvata con delibera di Consiglio comunale n. 36 del 3 giugno 2010, i dettami di cui all'articolo 14, comma 5 -bis, del decreto legislativo n. 334 del 1999 e, pertanto, avendo già in itinere la redazione del nuovo strumento urbanistico comunale (Piano regolatore generale - PRG), con nota del 20 settembre 2013 ha provveduto a informare il professionista esterno, all'uopo incaricato, circa la necessità di recepire, anche nel nuovo PRG, la legge «Seveso -ter » e di predisporre tutti gli atti necessari all'osservanza della stessa. In ultimo, il Comune di Città Sant'Angelo ha riferito di aver incaricato un professionista esterno, altamente specializzato ed esperto in progettazione e sicurezza ambientale, quale supporto all'Ufficio PRG, al fine di effettuare una specifica indagine ricognitiva, estesa su tutto il territorio comunale, tesa a rilevare e classificare tutte le tipologie di attività e tutte le possibili situazioni che concorrono alla formazione di effettivi pericoli di incidenti rilevanti per la popolazione, e, in quanto tali, assoggettate alla legge «Seveso- ter ». È opportuno segnalare che a seguito dell'infausto incidente che ha visto la morte di cinque persone, di cui quattro appartenenti alla famiglia Di Giacomo e un vigile del fuoco deceduto successivamente per le ferite riportate, lo stabilimento in questione è andato distrutto e ad oggi risulta inoperante.
ParlaMint-IT_2014-03-20-LEG17-Sed-215.u12	[[Domando di parlare.]] [[PRESIDENTE. Ne ha facoltà.]] Signor Presidente, sono in parte soddisfatto dalla risposta, che mi fa intendere che il Ministero ha svolto il suo ruolo in completezza. Le chiedo se è possibile avere la documentazione dei «rapportini» che sono stati fatti in gennaio (ricordo che l'incidente è accaduto in luglio, quindi dopo cinque mesi). Mi rivolgerò agli enti locali per quel che riguarda invece la documentazione relativa ai profili che attengono all'articolo 14, comma 5- bis del decreto legislativo n. 334 del 1999. Ho qui con me un inventario nazionale dell'ISPRA, dove però la ditta censita con il codice NO032 non risulta. Questa mia documentazione potrebbe non essere però aggiornata. Le dico per informazione che nel riepilogo regionale della Regione Abruzzo, in provincia di Pescara, abbiamo solo tre siti; le ditte censite con i codici DO012, COPEMA Srl, NO031, sempre di Città Sant'Angelo, Brothers ALLEVI fireworks show Srl, e ne abbiamo poi un'altra a Pescara con il codice NO011, Abruzzo Costiero Srl. Il codice NO032, da lei citato, non c'è in questo documento del dicembre 2013. Controllerò pertanto in documenti più aggiornati.
ParlaMint-IT_2014-03-20-LEG17-Sed-215.u13	Seguono le interrogazioni 3-00452 e 3-00827 sulle scelte organizzative adottate dalla società Poste italiane. Il rappresentante del Governo ha facoltà di rispondere congiuntamente a tali interrogazioni.
ParlaMint-IT_2014-03-20-LEG17-Sed-215.u14	Signor Presidente, come già rilevato, le interrogazioni 3-00452 e 3-00827 pongono questioni sul medesimo argomento sul quale il Ministero ha compiuto, presso Poste italiane, un adeguato approfondimento. Si risponde quindi congiuntamente a tali interrogazioni. I servizi di manutenzione ed assistenza tecnica, necessari per il funzionamento di impianti, macchine ed attrezzature presenti nei Centri di meccanizzazione postale (CMP), sono attualmente assicurati dal contratto stipulato a seguito di gara comunitaria, indetta in data 28 dicembre 2012, per la definizione di un accordo quadro triennale, ai sensi del decreto legislativo n. 163 del 2006. L'offerta economicamente più vantaggiosa è stata formulata dal Raggruppamento temporaneo d'impresa (RTI) Selex ES SpA-PH Facility Srl che, pertanto, è risultato aggiudicatario della procedura di gara. A tal proposito, Poste italiane ha precisato che il relativo capitolato prevedeva, nell'ambito del meccanismo dell'offerta economicamente più vantaggiosa, l'assegnazione di uno specifico punteggio tecnico per le imprese partecipanti che si impegnavano ad assumere e/o mantenere in servizio una quota del personale già operante. La società ha evidenziato, inoltre, che, nell'individuare la specifica assegnazione tra i vari siti dei servizi di manutenzione e assistenza tecnica, è stato necessario tenere conto anche dei vincoli organizzativi e delle modifiche previste dal complessivo piano di riassetto delle rete logistica dei servizi postali, individuate con l'accordo del 28 febbraio 2013, che ha ridimensionato il numero degli stabilimenti, degli impianti di smistamento e, di conseguenza, delle relative attività e dei servizi di manutenzione necessari. Per quanto riguarda la situazione contrattuale, Poste italiane evidenzia che precedentemente i servizi di manutenzione ed assistenza tecnica degli impianti presso i CMP erano assicurati, a seguito della procedura di gara del 2004, dal consorzio Elsag SpA-Finmek che, a partire dal 2007, si è avvalso, in regime di subappalto, principalmente delle imprese Stac Italia e Logos, che, attraverso una proroga del contratto, hanno assicurato il servizio fino al 30 settembre 2013. L'avvicendamento nel contratto di manutenzione, avvenuto lo scorso 1° novembre, e l'ingresso del Raggruppamento Temporaneo d'Impresa (RTI) Selex ES SpA-PH Facility Srl aggiudicataria della gara, ha determinato l'avvio di una vertenza sindacale avente ad oggetto il mantenimento dei livelli occupazionali del personale delle ditte uscenti. Tale vertenza è stata caratterizzata da scioperi e altre forme di protesta quali, ad esempio, la riduzione e il ritardo degli interventi di assistenza programmata e di manutenzione negli stabilimenti e l'abbandono senza preavviso del posto di lavoro da parte del personale tecnico di turno, dipendente delle società sub-fornitrici, negli impianti dei Centri di meccanizzazione postale (CMP). Dallo scorso mese di settembre, la società PH Facility ha avviato un tavolo di confronto con le parti sociali di riferimento per poter raggiungere un accordo complessivo, riguardante soprattutto i passaggi di risorse da realizzare al momento del subentro. Purtroppo, da questo confronto non è emersa la possibilità di una intesa. Per questa ragione presso il MISE si è attivato un tavolo di concertazione per ricercare le condizioni di una intesa capace di coinvolgere tutti i soggetti interessati, con la finalità, altresì, di offrire una opportunità di lavoro a tutti coloro che in precedenza erano occupati nei CMP alle dipendenze di Logos e Stac. A tal riguardo si segnala che nell'incontro, svoltosi in data 19 novembre 2013, proprio presso il Ministero dello sviluppo economico, Poste Italiane ha evidenziato che, a seguito dell'intesa del 28 febbraio 2013 riguardante la riorganizzazione del servizio di recapito, sono emerse complessivamente circa 6.000 eccedenze, delle quali circa 1.400 presso i CMP. Pertanto, non trovano giustificazione le richieste di inserimento di nuovo personale proveniente da altre aziende. Il confronto, tuttavia, non si è chiuso qui ed è tuttora in corso. Nell'incontro del 06 febbraio tenutosi presso il MISE è stato condiviso dalle aziende Selex ES, Stac, Logos e dalle organizzazioni sindacali di categoria un testo concordato volto a salvaguardare l'occupazione di cui si attende la definitiva sottoscrizione. Nel frattempo i lavoratori della società Stac e Logos sono protetti da un accordo di cassa integrazione guadagni straordinaria per cessazione di attività e si attende la disponibilità di PH Facility ad assumerne una parte importante nel quadro della piena occupazione di tutti i dipendenti, così come previsto nella citata bozza di intesa raggiunta il 6 febbraio. Confermo in modo esplicito che proprio questo, il rispetto cioè delle intese, è l'obiettivo qualificante dell'azione del Governo. Per quanto concerne invece le verifiche sugli standard di qualità del servizio postale universale, l'Autorità garante è l'organo competente in materia di regolazione e vigilanza sul settore postale. I risultati dei controlli di qualità effettuati dalla stessa sono pubblicati annualmente sul sito web dell'Autorità che ha assicurato che i profili segnalati saranno comunque oggetto di monitoraggio nell'ambito dell'attività di vigilanza di propria competenza che viene svolta con continuità.
ParlaMint-IT_2014-03-20-LEG17-Sed-215.u15	[[Domando di parlare.]] [[PRESIDENTE. Ne ha facoltà.]] Signor Presidente, intanto ringrazio il Sottosegretario per la risposta. Credo che la ricostruzione che ha lei fatto anche a nome del Ministero, Sottosegretario, sia stata importante, e soprattutto considero molto importante - e di questo la ringrazio, anche perché altrimenti l'avrei ulteriormente sollecitata - il fatto di prendersi anche oggi, in questa sede, l'impegno di sostenere la piena applicazione dell'accordo sottoscritto il 6 febbraio scorso tra le società e le organizzazioni sindacali. Non le sfuggirà, infatti, quello di cui stiamo parlando. Stiamo parlando esattamente di occupazione, di persone e, insieme, di persone e di occupazione che stanno dentro al servizio che dovrebbe essere garantito universalmente, anche se, ovviamente, in termini di efficienza, di efficacia e di economicità. Mi ritengo pertanto soddisfatta della risposta e la ringrazio, signor Sottosegretario.
ParlaMint-IT_2014-03-20-LEG17-Sed-215.u16	[[Domando di parlare.]] [[PRESIDENTE. Ne ha facoltà.]] Signor Presidente, come la collega Fedeli, ho apprezzato moltissimo l'impegno che ha assunto il Sottosegretario. È importante. Voglio far presente però che le informazioni che mi giungono sono leggermente diverse rispetto a quelle che lei, signor Sottosegretario, ha riportato. È vero che c'è ancora il tavolo aperto, e ben venga, perché si discute e si cerca di trovare una soluzione, visto che si parla di scelte che coinvolgono un numero consistente di posti di lavoro. Vorrei ricordare che i lavoratori hanno mostrato la massima serietà (infatti, su un suo passaggio non sono stato tanto d'accordo) e di passi indietro ne hanno fatti anche troppi. Come lei stesso ha detto, ci sono però ancora tantissimi lavoratori fuori. Tra l'altro, l'azienda fa uso di lavoratori interinali, una parte dei quali - da quel che mi risulta - sono stati stabilizzati, mentre una parte consistente ancora no. Bisognerà perciò prestare attenzione a ciò, perché non vorrei (come credo tutti) che ancora una volta scoppi una guerra tra poveri, di cui il nostro Paese non ha proprio bisogno. Le chiedo quindi di dedicare particolare attenzione a queste situazioni, perché nel nostro Paese di tutto abbiamo bisogno tranne che di questo. Prendo per buono ciò che ha detto, e sul serio sono felice del fatto che è stato preso un impegno, perché i lavoratori in questo Paese hanno già pagato veramente tanto. Non vorrei che continuassero a pagare.
ParlaMint-IT_2014-03-20-LEG17-Sed-215.u17	Lo svolgimento dell'interpellanza e delle interrogazioni all'ordine del giorno è così esaurito.
ParlaMint-IT_2014-03-20-LEG17-Sed-215.u18	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-03-20-LEG17-Sed-215.u19	Il Senato tornerà a riunirsi in seduta pubblica martedì 25 marzo, alle ore 15, con il seguente ordine del giorno: (Vedi ordine del giorno) La seduta è tolta (ore 16,33).
