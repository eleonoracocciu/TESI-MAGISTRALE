ParlaMint-IT_2014-06-05-LEG17-Sed-257.u1	La seduta è aperta (ore 16,01). Si dia lettura del processo verbale. VOLPI, segretario, dà lettura del processo verbale della seduta pomeridiana del giorno precedente. [[Applausi all'indirizzo del senatore Segretario Volpi.]] PRESIDENTE. Non essendovi osservazioni, il processo verbale è approvato.
ParlaMint-IT_2014-06-05-LEG17-Sed-257.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-06-05-LEG17-Sed-257.u3	L'ordine del giorno reca lo svolgimento di interrogazioni a risposta immediata (cosiddetto question time ), ai sensi dell'articolo 151- bis del Regolamento, su questioni attinenti alle iniziative e modelli per la valorizzazione del patrimonio culturale e agli interventi per la promozione del settore turistico, cui risponderà il ministro dei beni e delle attività culturali e del turismo, onorevole Franceschini. Si fa presente che è in corso la diretta televisiva della RAI. Passiamo dunque alle interrogazioni sulle iniziative e i modelli per la valorizzazione del patrimonio culturale. I senatori hanno facoltà di rivolgere le loro domande al Ministro, per due minuti ciascuno.
ParlaMint-IT_2014-06-05-LEG17-Sed-257.u4	[[Domando di parlare.]] [[PRESIDENTE. Ne ha facoltà.]] Signor Presidente, onorevole Ministro, vorrei sapere, e per questo le rivolgo la seguente domanda, se e come intende dare seguito alla mozione n. 182 sul sostegno alle città candidate a Capitale europea della cultura 2019 e sul programma Italia 2019, promosso dall'Associazione delle città d'arte e cultura e dall'ANCI, al fine di realizzare i progetti contenuti nei dossier delle 18 città candidate. Come forse saprà, la mozione a mia prima firma ha raccolto un'adesione parlamentare molto ampia e trasversale ed è stata approvata all'unanimità dal Senato il 28 gennaio scorso. In particolare, signor Ministro, le chiederei di capire se vi sia una disponibilità del Governo ad affrontare la questione nell'ambito dell'esame parlamentare del disegno di legge di conversione del recente decreto-legge in materia di tutela del patrimonio culturale per lo sviluppo della cultura e il rilancio del turismo, e quindi se c'è un'opportunità di dare corso ai progetti che le città, con il coinvolgimento di tanti promotori, hanno realizzato, e che sono pronti da mettere in atto.
ParlaMint-IT_2014-06-05-LEG17-Sed-257.u5	[[Domando di parlare.]] [[PRESIDENTE. Ne ha facoltà.]] Signor Ministro, il recente decreto-legge su cultura e turismo avvia un nuovo e diverso sistema di gestione del patrimonio culturale e delle attività di spettacolo. L' art-bonus, infatti, regola e stimola il coinvolgimento dei privati, attraverso il credito d'imposta a favore delle erogazioni liberali nella cultura e interviene sull'annosa questione dei lavori sui beni culturali, con una serie di semplificazioni, per ora previste per il solo sito di Pompei. Ultime, in questo decreto, ma non per importanza, sono le norme che mettono mano al settore turistico, colmando alcune lacune legislative e stimolando l'innovazione e la crescita qualitativa dell'offerta, e che mettono al centro la più ampia questione del miglioramento dei livelli di tutela e valorizzazione diffusa nel nostro Paese: si tratta di temi più volte affrontati nelle nostre discussioni parlamentari. A queste nuove iniziative deve necessariamente corrispondere, secondo noi, un sistema amministrativo più efficiente ed efficace, e quindi la riorganizzazione del Ministero dei beni e delle attività culturali e del turismo può essere un'opportunità da cogliere. Domando quindi a lei, signor Ministro, con quali strumenti si intenda procedere per giungere alla riorganizzazione del Dicastero e se e come verrà coinvolto il Parlamento, e in particolare la 7ᵃ Commissione permanente, quali e quante saranno le direzioni generali nella nuova organizzazione, che destino avrà il fondamentale settore della valorizzazione, che in questo momento riteniamo essere centrale, e in che modo si intende regolare il rapporto tra Direzioni regionali e Soprintendenze territoriali, in un'ottica di snellimento delle procedure e di razionalizzazione della collocazione delle risorse umane sui territori, che, specie tra le fila del personale tecnico, scientifico e amministrativo, soffrono di una ormai endemica scarsità, aggravata dai pensionamenti previsti nei prossimi anni. Naturalmente riteniamo che, se non si mette mano con urgenza alla situazione, attraverso nuovi concorsi, essa non potrà che peggiorare.
ParlaMint-IT_2014-06-05-LEG17-Sed-257.u6	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, i beni culturali possono e devono costituire il nuovo orizzonte delle politiche di incentivazione e fruizione del patrimonio materiale e immateriale del Paese. Occorre seriamente e serenamente operare una svolta e, sicuramente, un cambio di passo: da essere residuali e decorativi, i beni culturali dovranno trovare attenzione piena, sostegno pieno da parte del Governo e di tutte le istituzioni che a livello centrale e delle Regioni e degli enti locali si occupano di bene comune e di crescita collettiva. In tal modo si darà piena attuazione all'articolo 9 della Costituzione italiana che, nel sancire la tutela delle opere d'arte e del paesaggio, implicitamente incoraggia la loro fruizione per elevare il livello di istruzione della comunità nazionale e universale. Ritiene il Governo di porre mano a un'attenta analisi del settore, a cominciare da una riorganizzazione del Ministero, razionalizzando e utilizzando le risorse eventualmente risparmiate, per reimpiegarle in favore della valorizzazione del patrimonio culturale italiano? Vuole il Governo farsi carico delle attese dei cittadini che, avendo finalmente maturato sensibilità e conoscenza, guarderebbero con favore all'azione riformatrice del settore, mediante un minor carico burocratico e più valorizzazione, meno passaggi intermedi e più diretto uso dei beni a scopo di istruzione, per agevolare i flussi turistici? A tale proposito, non esito ad affermare che le Soprintendenze non dovranno essere abolite, ma riqualificate, snellite, dotate di personale - particolarmente giovane - in grado di avere cognizione di causa, passione civile, propensione allo straordinario dono di fornire le giuste informazioni. Ritengo anche di sollecitare una riqualificazione e una rivalutazione delle preziose figure storiche degli ispettori onorari presso i Comuni. Come pure sarà significativo che il MIBACT si faccia promotore presso il MIUR dell'istituzione del liceo specializzato in beni culturali, allo scopo di preparare risorse umane qualificate nel settore, che sopperiscano al pernicioso gap che oggi si registra nel personale addetto.
ParlaMint-IT_2014-06-05-LEG17-Sed-257.u7	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, mi chiedo innanzitutto se sia possibile discutere di finanziamento e gestione del patrimonio culturale senza etichette e luoghi comuni e senza la retorica che ha caratterizzato il dibattito negli ultimi anni. Da un lato, abbiamo la California d'Italia, il miglior biglietto da visita, la sola e vera energia pulita; poi leggiamo, nel nuovo decreto cultura, che molti dei beni culturali dovrebbero essere ancora commissariati. Lei, signor Ministro, ha sostenuto che quello che fanno a Parigi potremmo farlo, di più e meglio, in Italia. Ma come? Nonostante il decreto valore-cultura, Pompei continua a crollare. Siamo sicuri che la strada dei commissariamenti sia la migliore e pragmaticamente la più opportuna per risolvere i problemi? Ci sono realtà minori o, per dir meglio, più circoscritte che rappresentano vere e proprie eccellenze, che hanno saputo sfruttare i finanziamenti europei, valorizzarsi ed innescare un circolo virtuoso; altre invece sono completamente abbandonate. È possibile stabilire accordi a livello locale, ad esempio con i Comuni, che potrebbero essere rimborsati dallo Stato anche tramite detrazioni fiscali ad hoc, per opere di messa in sicurezza, conservazione e manutenzione dei beni culturali? L'articolo 1 del titolo primo del decreto in discussione alla Camera inserisce una norma peggiorativa rispetto al TUIR, che in materia di erogazioni liberali offriva alle persone giuridiche (cioè alle aziende) l'intera deduzione sulla base dell'imponibile. A che scopo equiparare persone fisiche e giuridiche, se per gli uni si amplia e per gli altri si restringe?
ParlaMint-IT_2014-06-05-LEG17-Sed-257.u8	[[Domando di parlare.]] [[PRESIDENTE. Ne ha facoltà.]] Signor Ministro, l'area di Tuvixeddu a Cagliari rappresenta la più importante superficie sepolcrale punico-romana, con utilizzi fino all'epoca altomedievale ed oltre 2.300 ambienti sepolcrali di estrema importanza. Com'è noto, essa è oggetto, in ragione di due distinti accordi di programma sottoscritti tra Regione, Comune e privati nel 2000, di un lungo contenzioso, che in qualche misura ne riduce la possibilità di valorizzazione e tutela. Mi chiedo, signor Ministro, se sia possibile introdurre alcuni elementi di natura procedurale che consentano a Ministero, Regione e Comune la costituzione di un tavolo di coordinamento per l'individuazione delle soluzioni necessarie, che siano in grado di prevedere ogni tipo di indirizzo, ricomprendendo anche la possibilità dell'acquisizione al patrimonio pubblico dell'area sepolcrale e di un'adeguata fascia di rispetto per un'efficace tutela e valorizzazione del bene culturale, che è unico nel Mediterraneo ed è unico, conseguentemente, al mondo.
ParlaMint-IT_2014-06-05-LEG17-Sed-257.u9	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, la tutela, il restauro e la valorizzazione di tutto il patrimonio culturale italiano è un'operazione che lo Stato non può più realizzare solo con le proprie forze. La situazione è sotto gli occhi di tutti, con siti abbandonati e sicuramente non valorizzati. L'esempio di Pompei è lampante: abbiamo i fondi europei e non riusciamo a restaurare l'area archeologica più importante del mondo, nemmeno con l'aiuto degli enti locali bloccati dal Patto di stabilità, che - ahimè - vorrebbero valorizzare i propri monumenti, ma non ci riescono. Questo si traduce in un continuo deterioramento dei monumenti e in un drastico calo dei visitatori, anche stranieri. Ad esempio, abbiamo musei ed aree archeologiche con meno di un visitatore al mese. Riteniamo fondamentali tre azioni. In primo luogo, il coinvolgimento dei privati nella sponsorizzazione dei restauri di opere d'arte e monumenti. In secondo luogo, il coinvolgimento dei privati nella gestione dei siti museali, archeologici e monumentali, liberando risorse agli enti pubblici nel rispetto della tutela del bene concesso. In terzo luogo, lo sblocco del Patto di stabilità per il recupero dei monumenti in pericolo, magari in un elenco concordato appositamente con il Ministero. A questo punto, cosa le chiediamo? Le chiediamo quali iniziative intenda adottare in tempi brevi, magari già in occasione dell'esame del decreto-legge n. 83, volte a conciliare le ragioni dell'efficienza con quelle dell'equità, eventualmente aprendo la strada all'utilizzo di contratti di partenariato pubblico e privato in relazione al bene culturale.
ParlaMint-IT_2014-06-05-LEG17-Sed-257.u10	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, premetto che il Polo tattile multimediale è una realtà museale nata nel 2008 quale naturale filiazione della Stamperia regionale Braille, nata a sua volta nel 1978, per contribuire all'integrazione sociale e culturale degli ipovedenti, in particolare dell'area mediterranea. Riconoscendo la rilevante valenza culturale di questi organismi, la legge di stabilità per il 2014 ha disposto, al comma 277, un finanziamento statale per il solo anno 2014 di 800.000 euro da destinare al Polo tattile multimediale. A tal fine, la Biblioteca italiana per ciechi «Regina Margherita» dovrebbe stipulare un'apposita convenzione con il Polo tattile multimediale della Stamperia regionale Braille ONLUS di Catania. Ad oggi, risulta che questa convenzione non sia stata ancora sottoscritta, nonostante il rispetto delle nuove norme e la sollecita predisposizione della documentazione necessaria da parte del Polo tattile, sembra per difficoltà frapposte dalla Biblioteca «Regina Margherita», che non ritiene di avere alcun obbligo giuridico alla sua sottoscrizione. Si chiede di sapere se il signor Ministro non ritenga opportuno accertare presso la Biblioteca «Regina Margherita» i motivi della mancata sottoscrizione della suddetta convenzione con il Polo tattile multimediale, anche in considerazione del danno che si sta producendo a questa realtà culturale e se ritenga altresì, evidentemente a seguito della presentazione dei documenti necessari, di inserire il Polo tattile multimediale della Stamperia Braille, unico in Europa, nell'elenco degli enti culturali finanziati ai sensi dei commi 382-384 dell'articolo 1 della legge 27 dicembre 2013, n. 147 (legge di stabilità per il 2014) o, eventualmente, ai sensi del comma 2, dell'articolo 32, della legge 28 dicembre 2001, n. 448.
ParlaMint-IT_2014-06-05-LEG17-Sed-257.u11	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, il fatto che l'Italia stia arretrando sotto il profilo dell'attrattiva turistica, a tutto vantaggio di altre Nazioni presenti nel bacino del Mediterraneo, come la Grecia, la Spagna e la Croazia, è ormai un dato acquisito. Ma vi è di più: il flusso turistico all'interno del territorio nazionale appare sbilanciato, in quanto i visitatori seguono la rotta Venezia-Firenze-Roma, affollando e quindi rendendo peraltro in alcuni casi insostenibile la vita in quelle città. Di converso, la Campania, insieme alla Sicilia, contengono il maggior numero di siti UNESCO e il 33 per cento di tutto il patrimonio culturale che è collocato nel Mezzogiorno d'Italia. Fanalino di coda - e, mi creda, non è un fatto di cinta daziaria - è la provincia di Caserta, ovvero la Reggia di Caserta, che conta solo il 4 per cento dei visitatori totali. Paragonare la Reggia di Caserta a Versailles significa operare già una deminutio, e sapere che questa è visitata solo dal 4 per cento di tutti i turisti che arrivano in Italia ci sconforta. D'altro canto, la recente acquisizione, molto opportuna, che il ministro Bray, suo predecessore, ha fatto del Real sito di Carditello, per sottrarlo allo scempio e ai vandalismi, ci conforta, ma rende oltremodo necessari anche gli opportuni stanziamenti e interventi perché questi siti, come il Real sito di San Leucio, la Reggia di Caserta e il Real sito di Carditello, possano essere avviati ad intercettare le correnti turistiche. Vi è un parcheggio sotto la Reggia di Caserta, consegnato dal Comune pochi anni fa. La invito a visitarlo, perché è un bivacco di manipoli. Renda almeno fruibili e funzionanti le infrastrutture. Forse anche questo può contribuire a far venire più turisti.
ParlaMint-IT_2014-06-05-LEG17-Sed-257.u12	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, ha suscitato scalpore la decisione di reinterrare i resti archeologici venuti alla luce durante la costruzione del parcheggio in via Giulia, presso piazza della Moretta, a Roma: una misura necessaria, a detta del direttore generale del MIBAC per il Lazio, quando non si hanno fondi sufficienti per altre opere di tutela. Quanto accaduto in questi giorni è, a mio parere, la metafora di un sistema che funziona male, dove si privilegia il lasciare, letteralmente, un'invidiabile scoperta archeologica, piuttosto che trovare soluzioni alternative di tutela. Un'ipotesi, forse l'unica, resta quella di un coinvolgimento regolamentato dei privati, anche al fine di attrarre al settore i capitali stessi, superando le barriere ideologiche e normative che ancora condizionano questa prospettiva. Pertanto, si chiede se, e in che modo, si intende intervenire sulla disciplina regolante il ruolo dei privati nella valorizzazione del patrimonio culturale al fine di mettere a regime, in maniera trasparente e completa, un sistema che all'estero si configura come particolarmente virtuoso. PRESIDENTE. Ha facoltà di rispondere congiuntamente il ministro dei beni e delle attività culturali e del turismo, onorevole Franceschini.
ParlaMint-IT_2014-06-05-LEG17-Sed-257.u13	Signor Presidente, onorevoli senatori, grazie davvero. Purtroppo il tempo è poco per rispondere ad una serie di domande ognuna delle quali meriterebbe tutto il tempo a disposizione. Provo ad essere sintetico, e spero di non dimenticare nulla. Senatrice Lanzillotta, il Governo condivide assolutamente (oltre a essere tenuto a rispettare una mozione parlamentare, peraltro votata all'unanimità) che il patrimonio straordinario di progettazione, creazione ed individuazione di un disegno (che non riguarda il recupero di un singolo monumento o di una singola attività culturale, ma complessivamente una città) e il lavoro che è stato fatto per le candidature di Capitale europea della cultura non vada disperso, né tra le sei città che sono ancora in competizione, né tra le 18 inizialmente candidate. Quindi, ritengo che una sede potrebbe essere effettivamente la conversione del cosiddetto decreto cultura, per capire, al di là di un'idea condivisa, quali possono essere gli strumenti e - naturalmente - le risorse. Aggiungo che - e inviterei su questo a fare una riflessione tra i Gruppi parlamentari - concluso il procedimento della Capitale europea della cultura ed individuato un meccanismo per valorizzare le città che non hanno vinto, ma partecipato a quella procedura di selezione, l'individuazione di una Capitale italiana della cultura (se ne è parlato anche in passato), con una periodicità e con delle risorse da definire, metterebbe sicuramente in moto lo stesso meccanismo virtuoso, cioè uno stimolo a competere attraverso progetti complessivi che riguardano lo straordinario patrimonio delle città d'arte e dei borghi italiani. Si tratta di un patrimonio talmente unico, per cui questo meccanismo si può riprodurre in Italia, ma è difficilmente riproducibile in altri Paesi. Quindi, penso che, in prospettiva, affiancare alla Capitale europea della cultura una Capitale italiana della cultura potrebbe essere uno strumento interessante che utilizza quella virtuosità. Quanto alla riorganizzazione del Ministero, ho cercato di iniziare questo lavoro, prima con il decreto cultura, quindi con un quadro normativo che consente di intervenire in modo innovativo - poi riprendo alcuni temi - nel settore della cultura e del turismo. Naturalmente, il secondo passaggio su cui stiamo lavorando ora è il tema della riorganizzazione del Ministero. Il Ministero è una macchina a due velocità, perché è una macchina molto complessa: c'è la parte dei beni culturali, che va riformata e modernizzata, e poi c'è la parte turismo, che è stata aggregata con legge (quindi in modo permanente) e che è invece totalmente da rifondare. Per questo, nel settore turismo abbiamo previsto il superamento di Promuovi Italia e il commissariamento dell'ENIT, per riprendere una forma coinvolgente le Regioni soprattutto nella promozione all'estero (per finirla con questa storia della promozione distinta Regione per Regione, che non regge più nel mondo globale), coinvolgendo le Regioni già da ora, in attesa della riforma del Titolo V della Parte II della Costituzione. Contemporaneamente, sulla parte cultura, c'è bisogno di una profonda revisione a livello territoriale e centrale. Vado veramente per titoli. Penso che si debba ridiscutere la composizione Direzioni regionali-Soprintendenze. Penso che le Direzioni regionali debbano tornare ad essere quello per cui sono state immaginate, cioè non organi che si sovrappongono, ma organi di coordinamento prevalentemente con funzioni amministrative e non tecniche, per le quali esistono le Soprintendenze. Dovrò comunque ridurre di 32 posti i dirigenti di seconda fascia, perché si tratta di una norma già prevista dalla spending review. Questo comporterà un immediato intervento in materia di accorpamento di Soprintendenze, perché bisogna ridurle di numero, trattandosi di dirigenti di seconda fascia. All'interno di tale processo penso vada rinnovata anche la parte della struttura nazionale, nell'ambito della quale credo molto in una «valorizzazione della valorizzazione», soprattutto adesso che abbiamo integrato nel Ministero le competenze del turismo. Penso anche che vi siano due settori che sono stati colpevolmente trascurati, mentre meritavano un riconoscimento importante, Il primo è l'educazione, e quindi tutto il rapporto con la pubblica istruzione, perché l'educazione alla cultura la si comincia a scuola (a tal fine la settimana scorsa ho firmato una prima convenzione con il Ministero della scuola, dell'università e della ricerca). Penso occorra un luogo in cui investire risorse intellettuali ed economiche per educare alla cultura. Il secondo settore è l'investimento in arte, architettura contemporanea e periferie urbane, perché siamo un Paese che giustamente investe nella tutela, avendo un patrimonio straordinario da tutelare, ma che deve anche guardare al futuro. In fondo, il Colosseo o la Cappella Sistina sono arte contemporanea. Possiamo affiancare alla tutela anche la valorizzazione dei grandi talenti che vi sono nel Paese. Quanto detto è in risposta alla senatrice Di Giorgi e agli altri senatori che hanno formulato quesiti dello stesso tenore. Mi rivolgo ora al senatore Liuzzi. Sono assolutamente d'accordo sui licei specializzati in beni culturali e abbiamo preso un impegno con il ministro Giannini per reintrodurre la storia dell'arte là dove è stata tolta e a valorizzarla dove è stata ridotta: fu un errore, e gli errori si possono correggere. Penso anche sia assolutamente condivisibile l'affermazione che le Soprintendenze, come ho appena detto, non vanno abolite, ma modernizzate e valorizzate. Se c'è un errore di qualche soprintendente è l'errore di un soprintendente, e non la prova di uno strumento superato. Le Soprintendenze applicano l'articolo 9 della Costituzione: possono farlo in modo moderno e dinamico o in modo sbagliato, ma non è lo strumento che va messo in discussione. Penso anche sia assolutamente giusto - e mi fa piacere, perché il rilievo è a sostegno di una mia battaglia - che le risorse che vengono risparmiate restino nel singolo Ministero. Infatti, se il mio Ministero tagliasse sugli affitti, dal momento che gli archivi di Stato costano circa 20 milioni l'anno di affitti, cercando di spostare gli archivi in beni demaniali, e le risorse risparmiate non restassero nel Ministero per essere reinvestite, ad esempio, nel settore degli archivi, ma finissero nel bilancio generale, questo ovviamente avrebbe un effetto disincentivante, sono assolutamente d'accordo. Senatore Uras, l'area di Tuvixeddu è un posto stupendo, che peraltro ha la caratteristica di essere in un'area urbana. Vi sono stati problemi tra le diverse competenze e sono d'accordo sull'ipotesi di istituire un tavolo che metta attorno tutti, le varie Soprintendenze - perché vi sono diversi aspetti di tutela - e gli altri organi della pubblica amministrazione, per valorizzare il sito. Al senatore Centinaio e agli altri senatori che ne hanno ripreso il tema voglio dire che, personalmente, ho la soddisfazione di arrivare qui non con un impegno - perché all'inizio del mandato è possibile cavarsela con un impegno, in fondo il Governo nemmeno ha tre mesi - bensì con un risultato. È un risultato che i Governi precedenti hanno tentato di raggiungere e per ragioni economiche non ce l'hanno fatta. Noi abbiamo fatto un vero passo di rottura nei confronti del rapporto pubblico-privato, perché abbiamo introdotto il cosiddetto art-bonus, che è un incentivo fiscale formidabile. Mi rivolgo in particolare alla senatrice Serra: non è vero che l'incentivo è minore, è molto maggiore. Prima infatti c'era una deduzione per le sole imprese di circa il 22-27 per cento, ora sia le imprese che i privati che interverranno con donazioni destinate al recupero del patrimonio pubblico (e quindi non solo statale, ma anche comunale), siano esse donazioni di 100 euro o di un milione di euro, avranno un credito d'imposta del 65 per cento in tre anni. Pensiamo che l' eco-bonus, che ha avuto un risultato straordinario, è detraibile in dieci anni, mentre qui parliamo di tre anni. Se poi l'anno dopo si effettua un'altra donazione, si ha diritto ad un nuovo credito d'imposta per ulteriori tre anni. È evidente quindi che, come è stato riconosciuto in generale, questo ci metterà davanti agli altri Paesi europei, dopo che siamo stati fanalino di coda per tanti anni. Credo sia un meccanismo molto virtuoso, che agirà sul rapporto con i privati e ci metterà in condizione di avere una collaborazione anche con i Comuni. Io ho incontrato i sindaci. Stiamo costituendo un tavolo permanente tra i sindaci e il Ministero perché l'offerta ai turisti e il recupero del patrimonio devono essere fatti indipendentemente dalle proprietà. L'UNESCO giustamente chiama il nostro patrimonio «Patrimonio dell'umanità»: non conta nulla se è dello Stato o di un Comune; non interessa nemmeno al turista se un museo è comunale o statale. Il recupero va fatto veramente in un rapporto sinergico. Quindi, e ritorno al senatore Centinaio, stiamo già lavorando per il coinvolgimento dei privati. Penso che in prospettiva si possa ragionare anche sulla gestione cominciando dagli enti no profit e non sostituendosi allo Stato; se poi quest'ultimo non è in grado di farlo per alcuni siti, lo può fare il FAI o altri enti no profit. Lavoriamoci. Senatore Berger, il Polo tattile multimediale è una grande operazione. Purtroppo è vero, ci sono state difficoltà di rapporto con la Biblioteca per ciechi «Regina Margherita». Il Ministero li ha convocati e ha chiesto la documentazione. Il ritardo è dovuto unicamente al fatto che la documentazione non è stata spedita al Ministero. Abbiamo promosso anche un incontro, svoltosi tra i due enti il 30 maggio. Nonostante questo incontro voluto dal Ministero, non si è trovata ancora un'intesa tra i due enti. Continueremo ad insistere perché la trovino. Vengo ora alla Reggia di Caserta. Sono assolutamente d'accordo sul turismo nel Sud: è una follia che con le potenzialità del nostro Mezzogiorno solo il 15 per cento dei turisti stranieri si rechi a sud di Roma. In questo schema c'è un progetto preciso di valorizzazione della Reggia di Caserta. Nel decreto c'è una norma molto importante che prevede la nomina di un unico commissario. Lo dico alla senatrice Serra perché su Pompei non abbiamo toccato nulla in quanto valgono le norme precedenti e c'è stata solo un'accelerazione delle procedure, non c'è pertanto nessuna nuova figura. A Caserta era invece indispensabile perché il 20 per cento della Reggia è occupato dalla parte museale e l'80 per cento è occupato da una serie di altri enti come l'Aeronautica, la Scuola superiore della pubblica amministrazione, la sede del rettorato. Il commissario ha il compito di mettere d'accordo in sei mesi tutte le amministrazioni perché la Reggia venga interamente restituita alla sua funzione museale. Per la Reggia di Carditello è già previsto un finanziamento di 3 milioni. È un primo passo coerente con la giusta volontà del ministro Bray di acquistarla. Poi serviranno le risorse per ristrutturarla. Al senatore Di Biagio ho già risposto in merito al bonus privato. In conclusione, penso davvero che, sulla base di quanto è stato fatto con il cosiddetto decreto cultura e con i miglioramenti che il Governo potrà apportare, per i beni culturali in Italia potrà iniziare una pagina nuova. PRESIDENTE. Hanno adesso facoltà di replicare gli interroganti, per un minuto ciascuno.
ParlaMint-IT_2014-06-05-LEG17-Sed-257.u14	[[Domando di parlare.]] [[PRESIDENTE. Ne ha facoltà.]] Signor Presidente, ringrazio il Ministro. Mi dichiaro soddisfatta e confido che nel corso dell'esame parlamentare potrà essere dato seguito a questa disponibilità manifestata. Credo che questa sarebbe un'iniziativa coerente con l'indirizzo che più volte ha espresso il Presidente del Consiglio, che ha indicato le città come volano di ripresa economica e come luoghi di innovazione e creatività. Per questo ritengo sia urgente avviare un confronto con le città che hanno espresso la loro progettualità, confronto che esse hanno sollecitato. Questa urgenza deriva anche dal fatto che, siccome si sta discutendo la programmazione dei fondi europei per il 2014-2020, sarebbe molto utile integrare su questa finalità e sulla realizzazione di questi pacchetti progettuali sia risorse nazionali che risorse europee. Quanto alla decisione che lei, signor Ministro, ha annunciato di istituire la Città italiana della cultura è apprezzabile, ma cerchiamo di prendere esempio dagli altri per sfruttare queste opportunità con adeguata progettazione, e non solo per fare delle cerimonie.
ParlaMint-IT_2014-06-05-LEG17-Sed-257.u15	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, anch'io sono molto soddisfatta della risposta, perché mi trovo assolutamente in sintonia con le strategie del suo Ministero e con quanto lei qui ci ha prospettato. È interessantissima la questione legata al settore educazione, e quindi il protocollo con il MIUR, che ritengo di enorme valenza per il lavoro all'interno delle scuole per l'educazione alla cultura dei nostri giovani. Ci sono un paio di questioni rispetto alla riorganizzazione di cui lei parlava. Pensare di attuare una spending review all'interno di questo Ministero fa un po' tremare le vene e i polsi, perché riteniamo che ci vorrebbero molti nuovi investimenti, innanzitutto per quanto riguarda il personale: credo siano necessari nuovi concorsi, perché conosciamo la carenza di organico, ma sono convinta che lei sarà molto attento a questo ambito. C'è poi bisogno anche di rinnovamento, di nuove professionalità, e quindi di impulsi nuovi rispetto a questo. Per quanto concerne il coinvolgimento della Commissione, su cui non ha risposto, ci aspettiamo... [[Il microfono si disattiva automaticamente.]]
ParlaMint-IT_2014-06-05-LEG17-Sed-257.u16	[[Domando di parlare.]] [[PRESIDENTE. Ne ha facoltà.]] Signor Presidente, onorevole Ministro, mi ritengo soddisfatto, e sono abbastanza contento che l'analisi e le proposte del ministro Franceschini collimino con quanto da me richiesto. In particolare, formulo al Ministro anche gli auguri a proposito della riorganizzazione del Ministero. È un percorso abbastanza articolato e sicuramente complesso, che avrà bisogno anche di forte tenacia. Sono altrettanto soddisfatto dell'attenzione dedicata alla reintroduzione nei corsi di studio della storia dell'arte quale materia importante ai fini del completamento dei curricula degli studenti, e anche della prossima istituzione del liceo dei beni culturali. In conclusione - forse se ne è dimenticato, ma so che sicuramente è alla sua attenzione - sarebbe necessaria una rivalutazione delle figure degli ispettori onorari ai beni culturali in ogni città italiana.
ParlaMint-IT_2014-06-05-LEG17-Sed-257.u17	[[Domando di parlare.]] [[PRESIDENTE. Ne ha facoltà.]] Signor Presidente, non sono totalmente soddisfatta della risposta del Ministro, anzi sono piuttosto preoccupata, perché i beni culturali che abbiamo nel nostro territorio vanno salvaguardati nella loro totalità. Mi auguro che, come è stato fatto per la Reggia di Carditello, si possa agire anche per la Reggia di Caserta, che ha necessità di essere salvaguardata nella sua totalità.
ParlaMint-IT_2014-06-05-LEG17-Sed-257.u18	[[Domando di parlare.]] [[PRESIDENTE. Ne ha facoltà.]] Signor Presidente, apprezzo la risposta del Ministro e l'annunciata costituzione di un tavolo di coordinamento, che noi riteniamo debba avere anche funzioni di osservatorio permanente di quell'area che è particolarmente delicata. Sappiamo che Cagliari è finalista come Capitale europea della cultura 2019. Sarebbe quindi importante risolvere qualche problema riguardo al parco archeologico, che è stato anche di recente aperto, almeno per il primo segmento, in proiezione di questo impegno.
ParlaMint-IT_2014-06-05-LEG17-Sed-257.u19	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, mi dichiaro soddisfatto della risposta, anche se penso che il lavoro più grosso con cui si dovrà confrontare sarà quello di scardinare nel mondo della cultura quella brutta mentalità per cui spesso, quando si ha a che fare con i beni culturali, «privato è brutto». Io per motivi di lavoro ho a che fare molto spesso con questo settore, e di conseguenza, mi rendo conto che questa sarà la sua mission più importante. Vorrei poi soffermarmi sul concetto di gestione pubblico-privato. Va bene la tutela del patrimonio, però se oltre alla tutela non c'è valorizzazione secondo me non si arriverà al risultato che vogliamo conseguire. In questo momento non credo che lo Stato da solo possa farsi carico della valorizzazione.
ParlaMint-IT_2014-06-05-LEG17-Sed-257.u20	[[Domando di parlare.]] [[PRESIDENTE. Ne ha facoltà.]] Ringrazio l'onorevole Ministro per il suo impegno e per la risposta, che ritengo soddisfacente. Io spero in un esito positivo delle trattative e nella sottoscrizione della convenzione tra la Biblioteca «Regina Margherita» e il Polo tattile, nell'interesse dei non vedenti.
ParlaMint-IT_2014-06-05-LEG17-Sed-257.u21	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, non riesco a capire questa limitazione dei tempi degli interventi che ci costringe ad una sorta di «lascia o raddoppia». In ogni caso, mi ritengo soddisfatto della risposta del Ministro, che ringrazio a nome di tutti i casertani. Vorrei fare alcune raccomandazioni al Ministro. Innanzitutto occorrono misure di fiscalità di vantaggio per le città che hanno questi grandi siti: anche questo attrae turismo. Faccia in modo che grandi griffe internazionali (banche o istituti bancari, cioè quelli che hanno i soldi) possano adottare un sito. Abolisca poi gli Enti provinciali per il turismo, che sono ricettacolo di «trombati» politici e di beneficiati, e si faccia dare personale in Campania scegliendo fra personale LSU e quant'altri che di mestiere fanno gli sfaticati e si avventurano in centinaia di corsi di formazione. Se li porti nei musei e nei giardini: almeno lavorano per percepire uno stipendio.
ParlaMint-IT_2014-06-05-LEG17-Sed-257.u22	Senatore D'Anna, non è un quiz : i tempi sono tassativi perché c'è la diretta televisiva, che consente di dare maggiore risalto e conoscenza ai temi posti dai parlamentari all'attenzione del Governo.
ParlaMint-IT_2014-06-05-LEG17-Sed-257.u23	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, mi dichiaro soddisfatto della sua risposta: a mio parere, la sensibilità e l'attenzione con la quale lei sembra condurre il suo delicato mandato su un fronte amministrativo così complesso rappresenta una premessa per le prospettive future del patrimonio culturale italiano. Tornando alla delicatezza della questione trattata, sottolineo l'esigenza di partire dallo stato attuale delle cose, fatto di limiti finanziari, di degrado architettonico, di scavi archeologici da interrare; nel contempo, dobbiamo urgentemente abbandonare gli eccessi ideologici di chi si arrocca dietro un'interpretazione ortodossa dell'articolo 9 della Costituzione, per dare spazio alle risorse e alla progettualità dei privati, ma con regole trasparenti, coinvolgendo attivamente il terzo settore, ottimizzando il rapporto con gli enti locali e dando la possibilità di ricavare profitto dalle nuove strutture e dai nuovi progetti. Questa è la strada per raggiungere un modello davvero strategico di valorizzazione dei beni culturali per l'economia del Paese e per l'occupazione.
ParlaMint-IT_2014-06-05-LEG17-Sed-257.u24	Passiamo ora alle interrogazioni riguardanti gli interventi per la promozione del settore turistico, cui risponderà il Ministro dei beni e delle attività culturali e del turismo, onorevole Franceschini. I senatori hanno facoltà di rivolgere le loro domande, per due minuti ciascuno.
ParlaMint-IT_2014-06-05-LEG17-Sed-257.u25	[[Domando di parlare.]] [[PRESIDENTE. Ne ha facoltà.]] Signor Ministro, il paesaggio italiano è il nostro bene culturale più prezioso, mai adeguatamente promosso e utilizzato come leva di sviluppo turistico ed economico. La bicicletta è un modo per godere le bellezze del nostro paesaggio ed entrare in contatto con esse e con le città d'arte, per assaporare anche la tipicità dei prodotti italiani. Secondo lo studio « European cycle route network EuroVelo», l'impatto economico del cicloturismo è davvero rilevante: si tratta di 2.295 milioni di viaggi, per un giro d'affari di 44 miliardi all'anno. I 40.000 chilometri di piste ciclabili tedesche producono 4 miliardi di indotto all'anno. Sappiamo che la ciclabile tra Venezia e Torino - il cosiddetto progetto Vento, che è stato avviato - può rappresentare la ciclabile più lunga del sud d'Europa, e per questo le chiedo come intende sviluppare il cicloturismo nel nostro Paese.
ParlaMint-IT_2014-06-05-LEG17-Sed-257.u26	[[Domando di parlare.]] [[PRESIDENTE. Ne ha facoltà.]] Signor Ministro, per tornare a crescere nella classifica delle mete mondiali più attraenti l'Italia dovrà fare ricorso a varie risorse ed attivare sinergie mettendo insieme le migliori eccellenze nei settori dell'istruzione, della ricerca, dell'industria, dell'agricoltura, del commercio, dell'artigianato e dei servizi ricettivi ed informativi, in particolare utilizzando le information and communications technology (ICT). Il nostro Paese potrà tornare ad esercitare un appeal straordinario che, riconoscendo tutte le qualità dell'offerta turistica nazionale nelle sue significative articolazioni (sappiamo infatti che non esiste il turismo, ma i turismi), si imponga all'attenzione dei viaggiatori, dei cittadini del mondo. L'esperienza italiana può essere la nuova frontiera del turismo mondiale nei prossimi anni. L'Italia va raccontata, va fatta amare, va presentata come un'opportunità a cui hanno diritto tutti i cittadini del mondo. Pertanto, vanno operate sinergie all'estero, ad esempio mediante l'uso di presidi - istituzionali e no - che già operano nei quadranti internazionali. Penso agli uffici dell'ENIT riformato, dell'Alitalia, dell'ANSA, dell'ICE riformato; penso, a tale scopo, alla possibilità di creare utili relazioni con le ambasciate e i consolati italiani all'estero, trasformandoli in luoghi ed occasioni per la valorizzazione del made in Italy; immagino, infine, possibilità che anche l'ENIT, il Touring club italiano, gli istituti italiani di cultura all'estero, la Camera della moda, la RAI, Cinecittà e le principali aziende che si occupano di agroalimentare nel Belpaese si mettano insieme a promuovere un unico marchio di immediato riconoscimento all'estero, immediatamente riconducibile alle eccellenze italiane nei settori del fashion, degli accessori della moda, del gusto, dei viaggi, dell' hôtellerie, delle città d'arte, dei nostri lidi e del nostro patrimonio rurale, tutti in grado di narrare l'unicità e l'autenticità dei nostri territori, della nostra Nazione. Saprà il Governo intercettare tali ambiti, e da carrozzoni trasformarli in macchine per incrementare il turismo quale supersettore in grado di dispensare redditi distribuiti ed occupazione (specialmente nel Mezzogiorno, e sappiamo quanto ce n'è bisogno), utilità collettive, indotto laborioso, benessere individuale e di comunità?
ParlaMint-IT_2014-06-05-LEG17-Sed-257.u27	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, vorrei soffermarmi su un comparto specifico produttivo e turistico: quello del camperismo e del turismo all'aria aperta. Vorrei anzitutto rilevare che 3 milioni di italiani e 2,5 milioni di stranieri sono numeri rilevanti, che contribuiscono alla scoperta e allo sviluppo di quei borghi minori dell'Italia che possono contare su circa 21 milioni di notti e 2,7 miliardi all'anno di flusso economico. Non solo: anche il comparto produttivo, oltre quello turistico, è interessato, soprattutto la Val d'Elsa e la zona di Firenze e Siena, che è produttrice e ambasciatrice del made in Italy all'estero. Ricordo infatti che l'Italia è il terzo produttore di camper e caravan in Europa. Questi dati, che hanno comunque una rilevanza ed emergono dal Rapporto nazionale sul turismo en plein air in camper e caravan del 2013, realizzato dall'Associazione produttori caravan e camper (APC), mi portano, signor Ministro, a farle due domande dirette. La prima, più generica, è volta a sapere se è intenzione del Governo, e secondo quali modalità, favorire il turismo en plein air. Un'altra domanda, più specifica, è volta a comprendere se si vuole recepire la proposta dell'APC di applicare un'IVA agevolata al 4 per cento a sostegno dei nuclei familiari con persone disabili. Teniamo infatti presente che questi veicoli sono particolarmente funzionali per persone che hanno disabilità motorie e che nei maggiori Paesi europei questa IVA agevolata c'è già per chi acquista tali mezzi.
ParlaMint-IT_2014-06-05-LEG17-Sed-257.u28	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, la 7ᵃ Commissione del Senato, nella seduta del 16 aprile 2014, dopo numerose audizioni e a conclusione dell'esame dell'affare assegnato relativo alla situazione dell'Abbazia di San Salvatore a Settimo in riva d'Arno, ha adottato una risoluzione che impegnava il Governo, in estrema sintesi, a promuovere una serie di azioni volte a giungere alla ripresa totale del complesso e recuperare l'integrità della Badia, compreso ciò che rimane del suo ambiente circostante, in nome non solo di una operazione meramente estetica, ma dell'effettiva riacquisizione di un tesoro di inestimabile pregio e la sua successiva valorizzazione. La vicenda della Badia di Settimo è esemplificativa della drammatica situazione in cui versano fondamentali testimonianze delle nostre radici storico-culturali. Essa fu fondata alla fine del primo millennio e fu affidata da Gregorio IX nel 1236 ai monaci cistercensi, raggiungendo il suo massimo splendore fra il XIII e il XVII secolo. Munita di possenti fortificazioni, essa divenne punto strategico tra la via Pisana, l'asse carolingio della via Francigena e l'Arno. Grazie al suo ruolo, contribuì alla grandezza di Firenze di quei tempi. Desidero quindi chiedere quali siano state le azioni promosse dal Ministro per ottemperare alla risoluzione della 7ᵃ Commissione permanente del 16 aprile 2014 e quali iniziative urgenti si intendano assumere al fine di giungere al recupero totale del complesso, tenuto conto anche del fondamentale ruolo che può svolgere per l'area in cui la Badia sorge dal punto di vista sociale, culturale e, non ultimo, turistico.
ParlaMint-IT_2014-06-05-LEG17-Sed-257.u29	[[Domando di parlare.]] [[PRESIDENTE. Ne ha facoltà.]] Signor Presidente, il settore turistico è strategico per l'economia del Paese. Il contributo del turismo al prodotto interno lordo dell'Italia ammontava a oltre 161 miliardi di euro nel 2012. Sempre nello stesso anno, il settore ha contribuito a garantire circa 2 milioni e 700.000 occupati. Il settore però oggi è in crisi e, nonostante una leggera ripresa nel 2013, i profitti delle imprese e l'occupazione rimangono in calo. Il piano strategico di sviluppo del turismo in Italia ha messo in risalto come l'Italia ha ancora un ruolo rilevante nel turismo nazionale e internazionale, ma stenta a tenere il passo della crescita e tende a perdere quote di mercato nei confronti dei suoi tradizionali concorrenti europei, in primo luogo Francia e Spagna. Ci passi la battuta, signor Ministro: ENIT, in questi anni, non ha avuto un grandissimo ruolo di sviluppo del turismo e dell'immagine dell'Italia all'estero. La contrazione dei consumi nel settore turistico ha avuto ripercussioni negative sull'industria turistica, con particolare riferimento al comparto ricettivo alberghiero, che tra l'altro risente della prolungata mancanza di serie politiche di sviluppo. Il patrimonio alberghiero italiano in molti casi appare infatti obsoleto e non più rispondente alle esigenze dei consumatori, in particolar modo stranieri. Altre ripercussioni negative riguardano le agenzie di viaggio e soprattutto incoming, ossia quelle che portano i turisti stranieri in Italia, schiacciate dalla crisi, dall'abusivismo e da una liberalizzazione delle licenze che ha penalizzato i veri professionisti del settore. Altro problema di crisi sono i tour operator, che in questo momento hanno margini sempre più bassi e tasse alte e, di conseguenza, faticano a mantenere una qualità e un'occupazione. Le chiediamo quindi, signor Ministro, se voglia individuare una strategia di lungo periodo di rilancio del settore turistico, destinando ad esso le risorse finanziarie opportune a favorire la realizzazione di interventi di riqualificazione e ammodernamento delle strutture presenti in Italia, di riduzione del carico fiscale a favore delle imprese del settore e, soprattutto, di lotta all'abusivismo, che è il problema più grosso di questo settore.
ParlaMint-IT_2014-06-05-LEG17-Sed-257.u30	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, il decreto-legge n. 83 del 31 maggio 2014, recante «Disposizioni urgenti per la tutela del patrimonio culturale, lo sviluppo della cultura e il rilancio del turismo», in fase di conversione in legge, con l'articolo 10 - e questo lo si può notare con grande piacere - introduce sgravi fiscali per l'ammodernamento di strutture ricettive. In dettaglio, l'articolo 10, al fine di migliorare la qualità dell'offerta ricettiva per accrescere la competitività delle destinazioni turistiche, riconosce alle strutture ricettive esistenti alla data del 1° gennaio 2012 un credito d'imposta per le spese relative ad interventi di ristrutturazione edilizia o ad interventi di eliminazione delle barriere architettoniche. Questo lo voglio sottolineare con grande soddisfazione: turismo accessibile a tutti. Il credito d'imposta è riconosciuto nella misura del 30 per cento delle spese sostenute fino ad un massimo di 200.000 euro e fino all'esaurimento dell'importo massimo nel limite complessivo di 20 milioni di euro per l'anno 2015 e di 50 milioni di euro per gli anni dal 2016 al 2019. Considerato che l'ammontare delle strutture ricettive in Italia - mi corregga se sbaglio, signor Ministro, ma dovrebbero esserci oltre 33.000 alberghi in Italia - interessate ad usufruire dell'incentivo superano di gran lunga la somma stanziata, e considerato che poche ore dopo l'apertura del bando gli stanziamenti saranno già esauriti, chiedo se il Ministro non ritenga opportuno e necessario garantire un maggiore stanziamento di incentivi per gli interventi di ristrutturazione al fine di poter ricomprendere un maggior numero di strutture ricettive interessate e di dare maggiore visibilità ed effetto alla misura, come anche per prevenire una «corsa al premio» all'apertura del bando.
ParlaMint-IT_2014-06-05-LEG17-Sed-257.u31	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, nel cosiddetto decreto del fare dello scorso anno è stata introdotta una norma di interpretazione autentica che ha abolito il diritto al rimborso dell'IVA delle agenzie di viaggio extra UE su acquisti e prestazioni effettuati in Italia, a diretto vantaggio dei viaggiatori. Una norma che sappiamo essere stata sollecitata dall'Agenzia delle entrate, ma che nei fatti sta penalizzando l'afflusso turistico in Italia dai Paesi extra UE. Pur consapevole del fatto che tale disciplina non è di sua diretta competenza, signor Ministro, ritengo che gli effetti deleteri di questa ricadano invece pienamente nell'ambito operativo del suo Dicastero, compromettendo quelle progettualità di rilancio del turismo, soprattutto alla vigilia dell'Expo 2015, sulle quali verte una parte consistente della sua programmazione ministeriale. Le chiedo, dunque, quale iniziativa si intende intraprendere al fine di compensare l'effetto negativo sul turismo, legittimato dalla norma, e se si intende sollecitare, presso le opportune sedi, una rettifica della disciplina che colloca l'offerta turistica italiana in una situazione di svantaggio rispetto ai competitor europei.
ParlaMint-IT_2014-06-05-LEG17-Sed-257.u32	[[Domando di parlare.]] [[PRESIDENTE. Ne ha facoltà.]] Signor Presidente, signor Ministro, nel 2002 è iniziata una battaglia, anche parlamentare, con l'obiettivo di restituire alla città di Padova il suo castello Carrarese, imponente e magnifica struttura sita al centro della città. Da allora, grazie all'impegno di alcuni parlamentari, dei comitati e delle migliaia di cittadini, la restituzione del castello alla città è diventata una delle grandi questioni del dibattito politico e culturale di quella realtà. In questi anni si sono reperiti circa 13 milioni di euro, che hanno permesso di salvare la struttura dal collasso architettonico: i tetti sono stati messi in completa sicurezza e si è proceduto con il consolidamento dei solai. Da diversi anni il MIBAC e il Comune di Padova sono impegnati nel restauro dell'imponente struttura. Da diversi mesi è stato predisposto un protocollo d'intesa, fra Comune e Direzione regionale per i beni culturali, che avrebbe dovuto comportare la definizione di uno specifico atto concessorio, utile a mettere il Comune di Padova nelle condizioni di poter investire risorse finanziarie nella struttura. Le chiedo, signor Ministro, se e come il MIBAC intende proseguire nell'opera di sostegno finanziario al progetto del recupero funzionale della struttura e in quali tempi la Direzione regionale procederà a formalizzare compiutamente, con il Comune di Padova, l'atto concessorio per l'utilizzo della struttura stessa. PRESIDENTE. Ha facoltà di rispondere congiuntamente il ministro dei beni e delle attività culturali e del turismo, onorevole Franceschini, per dieci minuti.
ParlaMint-IT_2014-06-05-LEG17-Sed-257.u33	Signor Presidente, in questo caso sono io che ringrazio i senatori per aver posto all'attenzione una serie di temi molto importanti. Proverò, con l'incubo dei dieci minuti - come lei stesso, Presidente, ricordava - imposti dalla diretta televisiva, a riprendere tutti i temi. Senatrice Puglisi, il progetto Vento, che prevede la realizzazione di una grande ciclabile lungo l'argine del Po da Venezia a Torino, è uno straordinario progetto di riqualificazione del più grande fiume italiano, delle sue storie, delle sue tradizioni, dei suoi mestieri. È un progetto molto avanzato dal punto di vista della sua programmazione, che adesso va naturalmente sostenuto con una progettazione reale e con risorse. Peraltro, domani partiranno da Torino, come tutti gli anni, i ciclisti che percorreranno l'argine del Po fino a Venezia. Credo molto nei progetti di itinerari. Noi abbiamo bisogno di differenziare il più possibile l'offerta turistica del Paese, come ha detto anche il senatore Castaldi. Per questo penso che Vento sia un progetto tipo che dovrà essere seguito da molti altri. Abbiamo un patrimonio di possibilità formidabili in termini di ciclabili e di percorsi pedonali. Pensiamo al turismo religioso a Santiago di Compostela e cosa potrebbero essere le vie di san Francesco verso Assisi. Pensiamo al recupero delle vecchie strade statali, che non sono più percorse per via delle autostrade, le quali potrebbero diventare come la Route 66 negli Stati Uniti. Pensiamo addirittura al turismo equestre che, pur se di nicchia, è importantissimo. Per questo tipo di proposte, anche in questo caso posso orgogliosamente affermare che abbiamo già fatto qualcosa. Nel decreto cultura e turismo sono previste due norme che consentiranno finalmente uno sblocco: la prima è la possibilità per il sottoscritto e per il Ministero di convocare una conferenza di servizi obbligatoria in cui chiamare, attorno ad un tavolo, tutti gli enti interessati dai percorsi. Vento attraversa molte Regioni, molte Province e Comuni, ed è difficile metterli tutti d'accordo: la conferenza dei servizi consentirà di avere un luogo unico in cui decidere insieme. La seconda norma che abbiamo previsto nel decreto cultura e turismo, quella dell' art-bonus, fa sì che i beni demaniali preziosissimi che rischiavano di essere svenduti, come case cantoniere, vecchie stazioni, fari e beni demaniali negli argini, anziché essere svenduti potranno essere affidati gratuitamente a cooperative di giovani che facciano iniziative a supporto di quegli itinerari, come ostelli, dormitori, locande, ossia tutto ciò che può servire a rendere fantastici quei percorsi. Penso che Vento sarà il primo di tali progetti. Senatore Liuzzi, condivido quanto ha detto: sul turismo c'è un ritardo straordinario, un ritardo nella struttura. Dobbiamo riformare davvero l'ENIT, e la norma ci consentirà di farlo; dobbiamo fare promozione unica all'estero e realizzare un grande intervento sulla digitalizzazione. Siamo molto indietro: lo stesso portale Italia.it, che è il primo sito in cui arrivano virtualmente coloro che desiderano venire nel nostro Paese, va riformato e va fatta un'integrazione totale tra le nostre strutture all'estero. La norma che prevede il commissariamento dell'ENIT e la scrittura del nuovo statuto stabilisce esattamente che il personale - abbiamo molte sedi che non servono più e costano tanto di affitto e personale - possa essere trasferito in altre amministrazioni dello Stato. Questo consentirà esattamente nelle grandi città e capitali di integrare ICE, ENIT ed istituti italiani di cultura, non sciogliendoli ma mettendo insieme un percorso più organico. Lei, senatore Liuzzi, mi ha chiesto se il Governo saprà fare queste cose. Io ci provo: sono giunto a questo Ministero, dopo aver fatto molte cose nella mia esperienza parlamentare e di Governo, proprio perché ho sofferto molti anni a vedere che - da parte di Governi di tutti i colori, sia pure in misura diversa - la politica italiana non ha creduto nelle straordinarie potenzialità della cultura e del turismo, non li ha riconosciuti come vettori trainanti, in questo secolo, nel mondo della globalizzazione, e come la nostra vera risorsa, su cui dobbiamo investire e su cui siamo ineguagliabili e irraggiungibili. Senatore Castaldi, ritengo che la questione del camperismo si inserisca nel ragionamento che ho fatto in precedenza. Gli itinerari di cui ho parlato possono anche essere messi a disposizione di un turismo molto particolare, come quello dei camperisti, che è tutto en plein air, e che è un turismo importante, che si presta perfettamente alle caratteristiche del nostro Paese. Mi piace molto l'idea dell'IVA agevolata per chi deve usare i camper perché ha un disabile in famiglia e vede in questo mezzo lo strumento più adatto per esercitare il diritto di vivere le vacanze. Naturalmente in questo caso (non si tratta di una mia competenza) c'è un problema di copertura finanziaria, ma sono molto convinto e ci lavorerò. Per ciò che ha chiesto la senatrice Bencini sull'Abbazia di San Salvatore e San Lorenzo a Settimo, nel Comune di Scandicci, c'è stato un impegno: alcuni giorni fa ho incaricato il sottosegretario Borletti Dell'Acqua di presiedere un tavolo e abbiamo già informato la Direzione regionale, che lo sta organizzando. Anche in questo caso c'è un problema di coordinamento tra i diversi livelli, simile a quello di cui abbiamo parlato in precedenza. Penso che sarebbe giusto procedere ad un'ulteriore acquisizione: naturalmente, anche in questo caso c'è un problema di risorse, che affronteremo. Comunque, entro un mese ci sarà la prima riunione di questo tavolo. Ai senatori Centinaio e Berger dico che ovviamente avrei voluto più risorse e che la situazione attuale è frutto di un lavoro difficile, di cui ringrazio il Ministero dell'economia e delle finanze, perché ognuno fa la sua parte. Abbiamo introdotto degli incentivi costosi, come l' art-bonus o gli incentivi per la digitalizzazione e la ristrutturazione degli alberghi. Se si riesce a migliorare il testo in sede di conversione ne sono felice, ma naturalmente c'è un problema di risorse, e penso che il Governo e il Parlamento potranno lavorarci. Nel testo ci sono delle disposizioni molto innovative, che peraltro, come è avvenuto per gli incentivi riguardanti le ristrutturazioni edilizie e gli eco-bonus, devono essere viste in forma sperimentale, ed è anche difficile quantificare quale sarà la domanda. Sicuramente si tratta di due provvedimenti che il settore delle strutture ricettive e alberghiero aspettava da tempo e che coprono due fronti. Da una parte c'è un credito d'imposta del 30 per cento per chi digitalizza la propria struttura ricettiva; abbiamo infatti un ritardo enorme: oggi il turismo è tutto su Internet, si tratta del settore più avanzato dal punto di visto dell' e-commerce, eppure ci sono molte strutture che non hanno un sito Internet, non sono presenti nei social network e non sono digitalizzate. C'è dunque un incentivo alla digitalizzazione e, contemporaneamente, viene previsto un altro credito d'imposta del 30 per cento, cumulabile, nel caso si intervenga per riqualificare il patrimonio alberghiero, che in effetti, come è stato ricordato, è obsoleto: molti alberghi ad una, a due o a tre stelle non sono più competitivi sul mercato internazionale. Gli incentivi per le ristrutturazioni edilizie e gli eco-bonus si applicavano alle famiglie, ma non alle imprese, e pertanto introduciamo la possibilità che si applichino anche alle imprese del settore del turismo. Al senatore Di Biagio rispondo che, per ciò che riguarda l'IVA, come ha ricordato lui stesso, si tratta di una norma comunitaria, e dunque non potevamo metterci in una situazione di infrazione. È però mia volontà porre il problema a livello europeo, dato che il 1° luglio inizierà il semestre di Presidenza italiana dell'Unione europea e che ci sono stati il cambio di legislatura e di Commissione. Penso che porremo questo problema in quella sede, concordemente con gli altri Ministri europei che si occupano di turismo. Al senatore Dalla Zuanna dico che anche a proposito del castello Carrarese di Padova si pongono due problemi. Va fatto un sollecito alla Direzione regionale, perché arrivi il più presto possibile al mantenimento di quegli impegni, ma per ciò che riguarda le risorse allargo le braccia: abbiamo aperto ai privati, ma se potessi mostrare cos'è successo alle risorse dedicate alla manutenzione, alla ristrutturazione e al restauro del patrimonio dei beni culturali italiani, dal 2000 ad oggi, vedreste che il dato è impressionante. Porterò i dati in Parlamento, l'ho già fatto in sede di audizione presso le due Commissioni congiunte, ma vorrei anche che chi ci ascolta da casa lo sapesse. Ogni tipo di fondo, da quelli del Lotto a quelli Arcus, è stato drasticamente tagliato. Quindi lavoriamo con una quantità di risorse che non è in nessun modo adeguata alla vastità, all'importanza e all'urgenza degli interventi sul nostro patrimonio culturale. Anche da questo punto di vista, se il Parlamento vorrà sostenermi per recuperare i tagli che ci sono stati, naturalmente sarò ben felice di essere al vostro fianco. PRESIDENTE. Hanno adesso facoltà di replicare gli interroganti, per un minuto ciascuno.
ParlaMint-IT_2014-06-05-LEG17-Sed-257.u34	[[Domando di parlare.]] [[PRESIDENTE. Ne ha facoltà.]] Grazie, signor Ministro, sono molto soddisfatta per la sua risposta. È davvero bellissima l'idea di affidare ai giovani i luoghi demaniali dismessi, invece di svenderli. Chiudo con una brevissima citazione di Hemingway sulla bicicletta e sulla bellezza del cicloturismo: «È guidando una bici che puoi conoscere meglio i contorni di un luogo, poiché sudi sulle salite e le discendi a ruota libera. In tal modo ricorderai come sono veramente».
ParlaMint-IT_2014-06-05-LEG17-Sed-257.u35	[[Domando di parlare.]] [[PRESIDENTE. Ne ha facoltà.]] Signor Ministro, vorrei complimentarmi con lei, non fosse altro che per il pathos che ha dimostrato quando ha fatto outing nel dire che lei ha sofferto e soffre continuamente nel vedere quanti danni o mancate occasioni ci sono stati nel settore del turismo. Condividendo con lei l'identico sentimento, ritengo che siamo in sinergia. Troverà sicuramente nel Parlamento la più ampia disponibilità su queste tematiche. Mi preme anche, come pugliese, raccomandarle un'attenzione particolare sulla valorizzazione del patrimonio dei trulli e dell'architettura in pietra a secco in Puglia.
ParlaMint-IT_2014-06-05-LEG17-Sed-257.u36	[[Domando di parlare.]] [[PRESIDENTE. Ne ha facoltà.]] Signor Ministro, la ringrazio per l'attenzione che sta mettendo sull' en plein air. Per quanto riguarda l'IVA agevolata al 4 per cento, la prendo in parola. Come Movimento 5 Stelle, avanzeremo una nostra proposta e valuteremo il decreto. Però lei mi parla di coperture. Sempre in base al rapporto dell'APC - poi le darò la tabella, che credo le sarà utile, se non l'ha già esaminata - da 15.000 immatricolazioni siamo passati, nel 2013, a 3.873. Probabilmente con un'agevolazione aumenteremmo le immatricolazioni e per lo Stato questo rappresenterebbe un incremento (forse troveremmo le coperture). Comunque la prendiamo in parola; anche noi faremo azioni in merito. La ringrazio molto per la sua risposta.
ParlaMint-IT_2014-06-05-LEG17-Sed-257.u37	[[Domando di parlare.]] [[PRESIDENTE. Ne ha facoltà.]] Signor Ministro, capisco che gestire il patrimonio culturale in Italia sia veramente difficile, per l'immensità e per la mancanza di risorse (come spesso viene detto). Però è anche vero che la mancanza di risorse comporta poi un deperimento dei nostri beni culturali, quindi in qualche modo bisogna far fronte a questa problematica. Per quanto riguarda la vicenda dell'Abbazia, sono circa vent'anni che i vari Governi che si sono succeduti si sono preoccupati di questo bene culturale, di questa importante struttura all'interno di Firenze. Sono stati fatti anche vari tavoli istituzionali. Per l'ennesima volta, nella XVII legislatura (speriamo che porti bene il 17), viene istituito un nuovo tavolo, con la sottosegretaria Borletti Buitoni. Spero che si arrivi davvero all'acquisizione di questo patrimonio. La sua acquisizione comporta un esborso, da parte dello Stato, di 2 milioni e 700.000 euro circa, anche se poi ci sarà tutta la ristrutturazione, che sarà molto più ampia dal punto di vista economico. Mi ritengo dunque parzialmente soddisfatta, e sarò soddisfatta solo quando questo patrimonio culturale tornerà alla collettività.
ParlaMint-IT_2014-06-05-LEG17-Sed-257.u38	[[Domando di parlare.]] [[PRESIDENTE. Ne ha facoltà.]] Signor Ministro, le dico sinceramente che sarò soddisfatto quando in quest'Aula arriverà il decreto-legge 31 maggio 2014, n. 83, per il semplice motivo che la politica tutta, da una parte all'altra, dovrebbe chiedere scusa al settore del turismo. Quando c'è una campagna elettorale tutti ci riempiamo la bocca, dicendo che il settore del turismo deve essere la priorità di questo Stato; il giorno dopo le elezioni tutti se lo dimenticano. Ce ne ha fornito un esempio quando ci ha detto, pochi minuti fa, che deve ripartire da zero per quanto riguarda il Ministero. Non è colpa sua, lo sappiamo benissimo, ma il fatto che, dopo così tanto tempo che questo settore è uno dei traini del nostro Paese, dobbiamo ancora parlare di ripartire da zero per quanto riguarda il Ministero credo sia abbastanza vergognoso. Altrettanto vergognosa penso sia l'esistenza, a tutt'oggi, di ENIT. [[Richiami del Presidente]] Un secondo, signor Presidente, ho finito. Quando ero assessore alla cultura del Comune di Pavia mi sono trovato - e non dico dove - un dirigente di ENIT che ha presentato l'Italia ai tour operator stranieri dicendo: «L'Italia non è solo mafia e spaghetti». Una presentazione del genere dimostra che questa è una persona totalmente incompetente. Il consiglio che le do, a questo punto, signor Ministro, è quello di confrontarsi non tanto con la struttura - so che deve farlo - quanto con tutti gli operatori e tutti gli imprenditori che in questo momento stanno lavorando per il turismo in Italia. Sono tanti e appassionati, e penso che le daranno una mano.
ParlaMint-IT_2014-06-05-LEG17-Sed-257.u39	[[Domando di parlare.]] [[PRESIDENTE. Ne ha facoltà.]] Signor Ministro, capisco benissimo le questioni relative ai fondi, e posso anche capire la sua posizione, il fatto che lei avrebbe voluto stanziare fondi in abbondanza, ma non ci sono. Penso, però, sia ora che si dedichi maggiore attenzione al settore che regge ancora l'economia dell'Italia, ossia quello turistico, agli operatori e a chi lavora in questo settore. Stiamo creando troppi ostacoli, con le soglie nell'utilizzo dei contanti, i prezzi dei carburanti e dell'energia; ci sono tanti ostacoli per chi lavora in questo settore. Dobbiamo rendere ancora più agibile per tutti, come già detto, questo settore e dobbiamo fare di tutto per assicurare una promozione, un sostegno a chi vi lavora. Per questo, la ringrazio della sua risposta e della sua iniziativa. Speriamo che tale iniziativa vada nel senso voluto, perché alla mucca che si vuole mungere si deve anche dare da mangiare in abbondanza. In questo senso, voglio giustificare un intervento a favore del turismo. PRESIDENTE. Si vede che è stato assessore all'agricoltura.
ParlaMint-IT_2014-06-05-LEG17-Sed-257.u40	[[Domando di parlare.]] [[PRESIDENTE. Ne ha facoltà.]] Signor Presidente, per opportuno chiarimento la norma in questione è l'interpretazione autentica di una norma di un decreto del Presidente della Repubblica del 1972. Sono comunque confortato. Come sottolineavo, questa disciplina andrà a condizionare l'offerta turistica italiana nei Paesi non membri dell'Unione europea, dove la stessa subirà un incremento stimato dei costi tra il 15 e il 25 per cento, ponendoci in una situazione di svantaggio rispetto ad altri Paesi europei. Tutto questo assume un aspetto paradossale, se si tiene conto del fatto che il nostro Paese rappresenta la prima scelta dei tour operator extra UE e che per il biennio 2013-2014 era previsto un incremento del 3 per cento dei flussi turistici. Ovviamente questa previsione risale a ben prima dell'entrata in vigore della norma in questione. Se poi si tiene conto che non mancano le iniziative volte ad incrementare il turismo in Italia alla vigilia dell'Expo, come quella che coinvolge alcune compagnie aeree che stanno aderendo al programma turistico 2015 «Italiani nel mondo», che è collegato all'Expo, con tariffe promozionali per stimolare gli italiani che vivono all'estero e i cittadini stranieri di origine italiana a visitare l'Italia, ci rendiamo conto che la contraddizione è evidente.
ParlaMint-IT_2014-06-05-LEG17-Sed-257.u41	[[Domando di parlare.]] [[PRESIDENTE. Ne ha facoltà.]] Ringrazio il Ministro per la risposta e, in particolare, per l'impegno ad esercitare pressione sulla Direzione regionale per i beni culturali per sottoscrivere questa convenzione. Si tratta di una convenzione importante, perché è preliminare all'impegno, anche economico, che il Comune ha già deciso di mettere su questo intervento. Secondo me, è preliminare anche all'impegno di privati sul Castello di Padova, perché chiarisce bene qual è il quadro normativo in cui si interviene. Per quanto riguarda il discorso delle risorse, capisco: ci auguriamo che l'incremento di risorse che tutti aspettiamo veda anche il Castello di Padova, tra le mille priorità. L'espressione «ci sono mille priorità» evidentemente è insensata, ma la diciamo lo stesso, sperando che le cose possano funzionare.
ParlaMint-IT_2014-06-05-LEG17-Sed-257.u42	Lo svolgimento delle interrogazioni a risposta immediata ( question time ) all'ordine del giorno è così esaurito. Ringrazio il ministro Franceschini per la sua disponibilità e tutti gli interroganti.
ParlaMint-IT_2014-06-05-LEG17-Sed-257.u43	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-06-05-LEG17-Sed-257.u44	Il Senato tornerà a riunirsi in seduta pubblica martedì 10 giugno, alle ore 16,30, con il seguente ordine del giorno: (Vedi ordine del giorno) La seduta è tolta (ore 17,13).
