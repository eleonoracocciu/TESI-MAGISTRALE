ParlaMint-IT_2014-07-10-LEG17-Sed-276.u1	La seduta è aperta (ore 16,32). Si dia lettura del processo verbale. PETRAGLIA, segretario, dà lettura del processo verbale della seduta del 3 luglio.
ParlaMint-IT_2014-07-10-LEG17-Sed-276.u2	[[Domando di parlare.]] [[PRESIDENTE. Ne ha facoltà.]] Signor Presidente, ho ascoltato il processo verbale ma vorrei sottolineare una particolarità che si è verificata nella seduta di giovedì scorso e che mi è sembrato di non rilevare: in pratica il Ministro del lavoro, durante il question time, ha completamente bypassato le mie domande e questo dal processo verbale non si evince. PRESIDENTE. Ne prendiamo atto, senatore Puglia.
ParlaMint-IT_2014-07-10-LEG17-Sed-276.u3	[[Domando di parlare.]] [[PRESIDENTE. Ne ha facoltà.]] Chiedo la votazione del processo verbale, previa verifica del numero legale. Verifica del numero legale
ParlaMint-IT_2014-07-10-LEG17-Sed-276.u4	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). (Il senatore Palma segnala al Presidente che il senatore Auricchio non riesce ad attivare il dispositivo di voto). Il Senato è in numero legale. Diamo atto della presenza del senatore Auricchio. Ripresa della discussione sul processo verbale PRESIDENTE. Metto ai voti il processo verbale. È approvato.
ParlaMint-IT_2014-07-10-LEG17-Sed-276.u5	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-07-10-LEG17-Sed-276.u6	Diamo il bentornato al senatore Calderoli, vice presidente, che vediamo in Aula, sebbene infortunato. [[Generali applausi]] Onorevoli colleghi, dovremmo ora passare alla discussione dei disegni di legge di riforma costituzionale. La Presidente della 1ª Commissione permanente, senatrice Finocchiaro, ha chiesto di parlare per riferire sui lavori della Commissione. Ne ha facoltà.
ParlaMint-IT_2014-07-10-LEG17-Sed-276.u7	Signor Presidente, colleghi, la Commissione non ha ancora ultimato i propri lavori. Non resta moltissimo lavoro da fare, però siamo ancora alle prese con gli ultimi voti e, pertanto, le chiedo di voler rinviare a lunedì mattina lo svolgimento delle relazioni mia e del senatore Calderoli. PRESIDENTE. Ne prendiamo atto.
ParlaMint-IT_2014-07-10-LEG17-Sed-276.u8	[[Domando di parlare.]] [[PRESIDENTE. Ne ha facoltà.]] Dato che c'è bisogno di più tempo, come dicevano i relatori, chiederei, se è possibile, di spostare il termine per la presentazione degli emendamenti, dato che a questo punto potrebbe essere conseguente.
ParlaMint-IT_2014-07-10-LEG17-Sed-276.u9	Aspettiamo i risultati del lavoro della Commissione e poi valuteremo. Non è un termine stabilito a breve, essendo previsto per martedì 15 luglio alle ore 13. Potrebbe essere un giorno in più. PRESIDENTE. Valuteremo in seguito.
ParlaMint-IT_2014-07-10-LEG17-Sed-276.u10	[[Domando di parlare.]] [[PRESIDENTE. Ne ha facoltà.]] Signor Presidente, volevo fare la stessa richiesta del senatore Minzolini.
ParlaMint-IT_2014-07-10-LEG17-Sed-276.u11	[[Domando di parlare.]] [[PRESIDENTE. Ne ha facoltà.]] Signor Presidente, volevo proporre una brevissima considerazione sulla civiltà del linguaggio della politica anche in relazione al dibattito sulla riforma costituzionale che, com'è noto, evoca in ciascuno di noi riflessioni approfondite, persino passioni ed emozioni. Sulla stampa quotidiana leggo infatti che taluni utilizzano un linguaggio che intende stigmatizzare il comportamento dei sabotatori, dei frenatori, dei gufi, dei rosiconi e che alcuni di noi sono - bontà di chi ci critica - ufficialmente iscritti alla categoria dei professoroni. [[Applausi dal Gruppo M5S]] Tengo a precisare che, al di là della modestia e dell'irrilevanza della mia persona, oggi, come tutti i colleghi del Partito Democratico, sono qui ad espletare il mio dovere e non intendo sabotare nessuno. [[Applausi dai Gruppi PD, M5S e Misto-ILC e della senatrice Mussini.]] PRESIDENTE. Ne prendiamo atto.
ParlaMint-IT_2014-07-10-LEG17-Sed-276.u12	[[Domando di parlare.]] [[PRESIDENTE. Ne ha facoltà.]] Signor Presidente, le chiedo la parola per ringraziarla del bentornato. PRESIDENTE. Ci ha fatto un po' tribolare, ma adesso siamo tranquilli. CALDEROLI (LN-Aut). Signor Presidente, non lo dica a me: ho tribolato di più io, glielo garantisco. [[Ilarità]] Comunque la ringrazio. PRESIDENTE. Senatore Calderoli, l'affetto e la solidarietà dei colleghi li ha sentiti, spero. Sono quei momenti in cui c'è anche qualcosa di positivo. Esatto, però tutti fanno le corna dietro, affinché non capiti a loro. [[Ilarità.]] Signor Presidente, volevo segnalarle che i relatori ritengono che data e orario definiti per l'attività emendativa possano e debbano essere riconfermati. Così ha deciso anche la Commissione all'unanimità. Pertanto, salvo restando qualunque evento eccezionale, ritengo che la data stabilita sia congrua con i tempi prefissati.
ParlaMint-IT_2014-07-10-LEG17-Sed-276.u13	La ringrazio, anche se i poteri in questo campo non li ha la Commissione ma il Presidente. Comunque tutto è subordinato alla condizione che la Commissione concluda i propri lavori, ancora non conclusi. Per questo sostengo che qualsiasi altra valutazione sarà subordinata alla conclusione dei lavori della Commissione.
ParlaMint-IT_2014-07-10-LEG17-Sed-276.u14	[[Domando di parlare.]] [[PRESIDENTE. Ne ha facoltà.]] Signor Presidente, intervengo per chiedere all'Aula di ascoltarmi un minuto. Infatti, approfittando della presenza in Aula del Sottosegretario, vorrei chiedere al Governo italiano - non semplicemente come rappresentante del mio Gruppo ma anche come Vice Presidente della Commissione affari esteri del Senato della Repubblica - di venire immediatamente in Aula, se possibile anche domani mattina, a discutere con noi, con il Parlamento nazionale, di ciò che sta accadendo in Medio Oriente, in Palestina. [[Applausi dai Gruppi PD, M5S e Misto-ILC e della senatrice Mussini.]] Signor Presidente, nel corso di queste ore, in questi minuti, in Palestina è in atto una guerra, ci sono già alcune centinaia di morti e un numero imprecisato di feriti. Come lei sa bene, c'è stato un drammatico, terribile attentato che prima ha visto la morte di tre giovani israeliani, incolpevoli, innocenti, e poi di un giovane palestinese, anch'egli innocente. Ma non è pensabile, signor Presidente, che a questo sangue innocente versato se ne debba aggiungere altro: il sangue delle donne, delle ragazze, dei ragazzi e dei bambini di Gaza. Questo è inaccettabile, come è inaccettabile il silenzio dell'Europa! [[Applausi dai Gruppi PD, M5S e Misto-ILC]] È inaccettabile che il nostro Continente, l'Unione europea, non metta in campo immediatamente un ruolo politico per intervenire sul Medio Oriente al fine di proporre una conferenza di pace straordinaria. Stamattina è stato aperto il valico di Rafah, che consente alla Striscia di Gaza di non essere isolata permettendo il passaggio a Sud con l'Egitto. Ma non è sufficiente aprire il valico di Rafah, perché la situazione non è più sostenibile, e non è sostenibile che l'Europa, e con essa l'Italia, facciano finta di non vedere quello che sta accadendo in Palestina. Signor Presidente, chiedo davvero a questo Governo, con tutto il fiato di cui sono capace, di intervenire il prima possibile per fare di tutto affinché prevalgano le ragioni della pace e vengano bloccate, il prima possibile, le miserie della guerra. [[Applausi dai Gruppi PD, M5S e Misto-ILC e della senatrice Mussini.]]
ParlaMint-IT_2014-07-10-LEG17-Sed-276.u15	[[Domando di parlare.]] [[PRESIDENTE. Ne ha facoltà.]] Signor Presidente, è certamente preoccupante la situazione che è stata richiamata dal senatore De Cristofaro, tuttavia, a tutti gli Stati del mondo è concesso il diritto di difendersi, tranne ad Israele. Quando Israele si difende è un atto incredibile: i 100.000, forse 200.000, morti della Siria non suscitano le emozioni e le perorazioni cui assistiamo; non le suscitano le decine di migliaia di morti, forse più, in Iraq per l'offensiva del califfato, di questa nuova entità politica. Soprattutto, non suscitano alcuna indignazione, neanche la notizia, le centinaia di missili che proprio da Gaza partono ogni giorno, a decine per ora, diretti a colpire la popolazione civile israeliana, la popolazione di questo piccolissimo Paese, che è grande quanto una nostra Regione e pertanto con pochissime rampe è praticamente tutto sotto tiro. Questo non suscita indignazione. È allora certamente giusto fare ogni sforzo per una pacifica convivenza in quell'area, ma veramente non condivido che tutti i Paesi del mondo abbiano il diritto di difendersi, tranne Israele, e che il tentativo di Israele di eliminare le basi da cui partono i missili sulla sua popolazione civile sia oggetto di sdegno e di perorazioni, mentre le centinaia di migliaia di morti della Siria, a qualche chilometro da lì, non suscitino emozione e sdegno. [[Applausi dal Gruppo FI-PdL XVII.]]
ParlaMint-IT_2014-07-10-LEG17-Sed-276.u16	[[Domando di parlare.]] [[PRESIDENTE. Ne ha facoltà.]] Signor Presidente, anch'io mi associo alla richiesta che il Governo venga in Aula a illustrare i temi della situazione attuale e i rischi collegati a una deflagrazione in Medio Oriente, che potrebbe assumere dimensioni catastrofiche. Tuttavia, l'intervento del collega di Rifondazione comunista mi obbliga a ricordare... [[Ilarità]] PRESIDENTE. Su «Rifondazione comunista» vi è stato qualche brusìo, senatore Giovanardi. Mi correggo: l'intervento del collega di SEL mi obbliga a ricordare, in un'Aula che si è interessata dei problemi dell'Olocausto, della memoria e del negazionismo, che mentre noi siamo molto preoccupati di quello che viene scritto sull'ultimo tentativo storico di soluzione finale, di eliminazione totale degli ebrei dalla faccia della terra, purtroppo (come più volte abbiamo sottolineato) questo tentativo dei nazisti ha degli emuli anche nell'epoca contemporanea. Credo, infatti, che non vi sia questa distanza abissale tra chi lancia missili per uccidere civili (quello che accade agli ebrei e al popolo ebraico) e chi teorizzava di colpire scientificamente uomini, donne e bambini e ucciderli con un programma di sterminio di un intero popolo. È questo ciò che accade, nel momento in cui si attacca, in maniera indiscriminata e facendo terrorismo, il territorio di Israele. Vi è poi un'intricatissima situazione relativa anche ai diritti dei palestinesi (ci mancherebbe altro). Vi è il problema di trovare una via della pace e vi è un problema vitale di difendersi da questi attacchi indiscriminati. Ricordo che Israele una volta occupava Gaza, poi si è ritirato e ha riconsegnato giustamente Gaza ai palestinesi; ma non perché diventasse una base di attacco nei confronti dei civili israeliani. Nel momento in cui invitiamo il Governo a venire in Aula, per l'ennesima volta davanti a un fenomeno storico di Olocausto che nei secoli si è perpetuato nei confronti degli ebrei, credo sia giusto saper distinguere tra gli aggressori e gli aggrediti e non confondere le due situazioni.
ParlaMint-IT_2014-07-10-LEG17-Sed-276.u17	[[Domando di parlare.]] [[PRESIDENTE. Ne ha facoltà.]] Signor Presidente, pochi giorni fa il nostro cuore si era aperto alla speranza nel vedere Shimon Peres e Abu Mazen nei giardini vaticani insieme a papa Francesco, a ragionare e anche a pregare per la pace. Oggi le stesse persone, cioè Shimon Peres e Abu Mazen, fanno dichiarazioni nelle quali, invece, si sentono toni di guerra. Credo allora che sarebbe la cosa più sbagliata se l'Italia ed il Parlamento italiano scegliessero una parte o l'altra: non l'abbiamo mai fatto, perché siamo un Paese storicamente amico di Israele, del quale riconosciamo totalmente e senza condizioni il diritto all'esistenza ed a vivere in pace e sicurezza nei propri confini; d'altra parte, abbiamo sempre lavorato - e continuiamo a farlo - per difendere il diritto dei palestinesi ad aver una loro terra, una loro Patria ed un loro Stato [[Applausi della senatrice Puppato.]] Queste due ragioni devono riuscire ad incontrarsi, perché, come sappiamo, si corre il rischio d'innescare una nuova spirale di violenza a causa di due vicende tragiche: l'uccisione barbara di tre ragazzi israeliani e la risposta, ugualmente barbara, ossia l'uccisione di un ragazzo palestinese, peraltro perseguita dalle autorità israeliane, che hanno arrestato i colpevoli e li stanno processando. Chiediamo dunque al Governo di fare tutto il possibile per mobilitare le forze che l'Europa può mettere in campo al fine di impedire un esito di guerra e ragionare invece sull'apertura di un nuovo negoziato. Tanto più lo scenario del Medio Oriente oggi è tanto terribilmente complicato dalla tragedia della Siria e da quella dell'Iraq, quanto più, a mio parere, di tutto abbiamo bisogno, tranne che di un nuovo conflitto israelo-palestinese. L'Italia è presente ai confini tra Libano ed Israele con il comando di una forza ONU che sta svolgendo un ruolo straordinario per costruire la pace e il nostro Governo certamente lavorerà per la pace tra palestinesi ed israeliani. Per questo motivo, mi unisco alla richiesta avanzata dal collega De Cristofaro, volta ad ottenere un incontro il prima possibile con il Governo, immagino davanti alle Commissioni esteri di Camera ed Senato congiunte, per svolgere un confronto che faccia il punto sulla tragedia in corso e metta in campo le necessarie iniziative da parte del Governo italiano con l'Europa per favorire un esito pacifico della controversia. [[Applausi dal Gruppo PD.]]
ParlaMint-IT_2014-07-10-LEG17-Sed-276.u18	[[Domando di parlare.]] [[PRESIDENTE. Ne ha facoltà.]] Signor Presidente, mi associo alle richieste avanzate al Governo dai colleghi De Cristofaro e Tonini, affinché si faccia tutto il possibile per evitare questa tragedia, ricordando tra l'altro al collega Malan che occorre avere memoria storica. Quando si parla di un piccolo Stato come Israele, infatti, dovremmo ricordare quanto accaduto a seguito della Risoluzione 181 dell'Assemblea Generale dell'ONU del 1947: nel 1974 si stabilì che sostanzialmente la metà di quel territorio (il 52 per cento) venisse destinata allo Stato di Israele, mentre il 48 per cento allo Stato palestinese; oggi, invece, non possiamo nemmeno più parlare di due Stati, visto che quel 48 per cento è diventato il 12 per cento della superficie effettivamente esistente dello Stato d'Israele. Ora, questo mette in evidenza un timore molto forte, che tutti abbiamo cercato di rappresentare anche qui, con le espressioni usate dai due colleghi che mi hanno preceduto: mi riferisco alla preoccupazione che la pace, anziché fondarsi sulla corretta convivenza di due popoli - come tutti auspichiamo ormai da decenni per quella terra martoriata - sia invece semplicemente basata su un eccidio, un'eliminazione fisica ed una riduzione progressiva, che di fatto toglie ad una parte la possibilità di esistere. MALAN (FI-PdL XVII). I missili vanno bene, invece, vero? Brava! PUPPATO (PD.) Nessuna azione terroristica può giustificare l'eliminazione di uno Stato né può essere autorizzata, da qualunque parte prenda le proprie mosse. Siamo quindi qui a ribadire il diritto di esistere di ciascuno, anche di coloro che vedono sistematicamente occupata la propria terra. [[Commenti del senatore Malan.]] PRESIDENTE. Senatore Malan, per favore, ha concluso il suo intervento. Grazie.
ParlaMint-IT_2014-07-10-LEG17-Sed-276.u19	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-07-10-LEG17-Sed-276.u20	Il Senato tornerà a riunirsi in seduta pubblica lunedì 14 luglio, alle ore 11, con il seguente ordine del giorno: (Vedi ordine del giorno) La seduta è tolta (ore 16,54).
