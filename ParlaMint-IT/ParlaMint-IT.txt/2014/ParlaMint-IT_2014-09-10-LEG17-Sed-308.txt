ParlaMint-IT_2014-09-10-LEG17-Sed-308.u1	La seduta è aperta (ore 16,32). Si dia lettura del processo verbale. PEGORER, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2014-09-10-LEG17-Sed-308.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-09-10-LEG17-Sed-308.u3	Comunico che oggi pomeriggio è stato nuovamente convocato il Parlamento in seduta comune, per le votazioni relative all'elezione di due giudici della Corte costituzionale e di otto componenti del Consiglio superiore della magistratura. La chiama dei senatori avrà luogo dopo quella dei deputati. A seguito di tale decisione, la Conferenza dei Capigruppo ha ridefinito il calendario dei lavori approvato ieri. Il seguito dell'esame dei disegni di legge di delegazione europea 2013 e legge europea 2013 è rinviato a martedì 16 settembre, al termine dell'informativa del Presidente del Consiglio dei ministri sulle linee di attuazione del programma di Governo. Fatte salve ulteriori convocazioni del Parlamento in seduta comune, resta confermata la seduta antimeridiana di domani, che avrà inizio alle ore 10,30, con all'ordine del giorno l'informativa del Ministro dello sviluppo economico sull'impatto economico per le imprese nazionali, in relazione alle sanzioni commerciali della Federazione Russa nei confronti dell'Unione europea. Restano fermi gli altri argomenti previsti dal calendario dei lavori per le prossime settimane, salvo l'anticipo della discussione dei documenti di bilancio interno e rendiconto del Senato rispetto all'esame dei disegni di legge in materia di diffamazione. Preannuncio infine che, ove l'odierna votazione del Parlamento in seduta comune non desse esito, la prossima seduta sarà domani alle ore 9,30. In tal caso, la prevista informativa del Ministro dello sviluppo economico non avrà luogo.
ParlaMint-IT_2014-09-10-LEG17-Sed-308.u4	[[Domando di parlare.]] [[PRESIDENTE. Ne ha facoltà.]] Signor Presidente, ribadisco quanto ho detto in Conferenza dei Capigruppo: non siamo d'accordo su questa variazione del calendario e chiediamo ufficialmente di tornare al calendario originario e di cominciare immediatamente a lavorare secondo il calendario che doveva essere in vigore. Questo per il motivo che ho ribadito in Conferenza, e cioè che riteniamo impensabile che i lavori dell'Aula vengano bloccati ancora per tornare a votare e molto probabilmente, per l'ennesima volta, non ci sarà l'accordo. Chiediamo una maggiore responsabilità ai vari Gruppi parlamentari, in modo di andare a votare una volta sola nel momento in cui ci sarà l'accordo, senza far perdere ulteriore tempo al Parlamento con convocazioni in seduta comune che poi non danno risultato. Non vogliamo fare i veggenti, ma dato che durante la Conferenza dei Capigruppo di oggi era già nell'aria che si sarebbe andati a domani, il rischio c'è. A questo punto, chiediamo che troviate un accordo, visto e considerato che lo avete cercato tra i soliti pochi noti. Se non riuscite a mettervi d'accordo tra voi, soliti pochi noti, vi chiediamo di riunirvi un'altra volta e di dirci quali sono i nomi che dovete votare, e poi andiamo al voto convocando una sola volta il Parlamento in seduta comune, senza sedute fiume come quelle svolte fino ad ora. [[Applausi dal Gruppo LN-Aut.]]
ParlaMint-IT_2014-09-10-LEG17-Sed-308.u5	[[Domando di parlare.]] [[PRESIDENTE. Ne ha facoltà.]] Signor Presidente, abbiamo preso nota delle comunicazioni che ha dato. Se ho capito bene, il Presidente del Consiglio, quando arriverà in Aula, si presenterà per un'informativa. Ebbene, chiediamo all'Assemblea, se fosse possibile senza alterare la giornata o il calendario, che l'informativa sia trasformata in comunicazioni. Conosciamo la differenza: sull'informativa il dibattito è finito, mentre almeno sulle comunicazioni può svilupparsi un dibattito e c'è la possibilità del Parlamento di dare qualche indirizzo al Governo.
ParlaMint-IT_2014-09-10-LEG17-Sed-308.u6	Colleghi sono state avanzate due proposte di modifica del calendario. Metto ai voti la prima, del senatore Centinaio, che prevede il mantenimento dell'ordine del giorno previsto, e quindi la discussione nella seduta di oggi della delega al Governo per il recepimento delle direttive europee e l'attuazione di altri atti dell'Unione europea, e della legge europea 2013- bis, e il non rinvio a martedì 16. Non è approvata. Metto ai voti la proposta del senatore Divina che, pur mantenendo il calendario inalterato rispetto alla proposta dei Capigruppo, tradurrebbe l'informativa del Presidente del Consiglio in comunicazioni del Presidente del Consiglio. Non è approvata. Resta pertanto definitivo il calendario dei lavori adottato a maggioranza dalla Conferenza dei Capigruppo e da me comunicato all'Assemblea.
ParlaMint-IT_2014-09-10-LEG17-Sed-308.u7	[[Domando di parlare.]] [[PRESIDENTE. Ne ha facoltà.]] Signor Presidente, intervengo per segnalare un increscioso episodio occorso avantieri pomeriggio al Ministero dello sviluppo economico dove, alle ore 16, si doveva discutere della proroga del regime di essenzialità in favore della centrale elettrica di Ottana, denominata Ottana Energia. A tale scopo erano stati convocati il rappresentante dell'azienda, il presidente di Confindustria di Nuoro, tutti i rappresentanti dei sindacati, tre sindaci dei territori interessati e il presidente della Provincia di Nuoro, i quali avevano tutti chiesto ai parlamentari del territorio di essere presenti, anche in considerazione del fatto che almeno da due anni essi si stavano occupando di questa materia. Sta di fatto che, poco prima dell'inizio della riunione, cominciata con circa un'ora e un quarto di ritardo, i due parlamentari presenti, il sottoscritto e l'onorevole deputato Roberto Capelli, siamo stati invitati dal Vice Ministro presente ad allontanarci, in quanto il capo di gabinetto del Ministro avrebbe emanato una circolare che, con decorrenza 1° settembre 2014, porrebbe un divieto ai parlamentari di partecipare a riunioni di quel genere in quanto organi politici. Faccio presente che non si trattava di un tavolo tecnico, ma di un tavolo politico. Alla mia richiesta di spiegazioni, facendo presente che i sindaci presenti e il Presidente della Provincia erano comunque organi politici, mi è stato risposto che questi erano rappresentanti delle istituzioni del territorio, così affermando implicitamente che i parlamentari non sono, in buona sostanza, istituzioni altrettanto rappresentative del territorio. Ovviamente, per non alimentare ulteriori polemiche, che avrebbero potuto compromettere il buon esito della riunione, abbiamo preferito allontanarci, pur nella consapevolezza dell'assurdità di tale comportamento, palesemente lesivo del ruolo, delle prerogative dei parlamentari e persino della loro dignità, considerato che questo è accaduto davanti a 25 rappresentanti del nostro territorio. Chiedo quindi l'autorevole intervento della nostra Presidenza, a cui indirizzerò una lettera per segnalare ancora l'episodio, affinché lo stigmatizzi e intervenga presso il Governo per impedire che esso possa ripetersi, a tutela anche dell'istituzione che ella rappresenta. [[Applausi dal Gruppo PD e del senatore Buccarella.]]
ParlaMint-IT_2014-09-10-LEG17-Sed-308.u8	Credo, senatore Cucca, che ciò sia anche meritevole di un atto di sindacato ispettivo, perché una circolare del genere vorrei sapere chi l'abbia scritta e soprattutto chi l'abbia firmata.
ParlaMint-IT_2014-09-10-LEG17-Sed-308.u9	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-09-10-LEG17-Sed-308.u10	Il Senato tornerà a riunirsi domani, giovedì 11 settembre, in due sedute pubbliche, la prima alle ore 10,30 e la seconda alle ore 16, con il seguente ordine del giorno: (Vedi ordine del giorno) La seduta è tolta (ore 16,45).
