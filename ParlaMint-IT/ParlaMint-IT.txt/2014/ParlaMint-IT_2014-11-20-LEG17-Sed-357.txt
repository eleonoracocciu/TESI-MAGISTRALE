ParlaMint-IT_2014-11-20-LEG17-Sed-357.u1	La seduta è aperta (ore 16,01). Si dia lettura del processo verbale. VOLPI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2014-11-20-LEG17-Sed-357.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-11-20-LEG17-Sed-357.u3	L'ordine del giorno reca lo svolgimento di una interpellanza e di interrogazioni. Sarà svolta per prima l'interpellanza 2-00223 , con procedimento abbreviato, ai sensi dell'articolo 156- bis del Regolamento, sull'aggressione subita dal segretario federale della Lega Nord, Matteo Salvini, a Bologna. Ha facoltà di parlare il senatore Centinaio per illustrare tale interpellanza.
ParlaMint-IT_2014-11-20-LEG17-Sed-357.u4	Signor Presidente, innanzitutto vorremmo evidenziare che questa richiesta arriva non soltanto dal Gruppo della Lega Nord ma da un buon numero di senatori di vari schieramenti politici che, nel momento in cui abbiamo proposto la presentazione di questa interpellanza, si sono resi disponibili e in pochi minuti hanno aderito chiedendo a gran voce di poterla firmare. Ci siamo chiesti in queste ore perché lo abbiano fatto. Semplicemente perché, come noi, sono preoccupati della situazione che c'é in questo momento nel nostro Paese. Una situazione che va al di là del fatto in sé, del contenuto dell'interpellanza; una situazione brutta che vede una parte piccola, per fortuna, dei cittadini del nostro Paese che nel momento in cui devono protestare ed esprimere le loro opinioni lo fanno in modo violento. La cosa che desta preoccupazione, ma che ci fa anche un po' sorridere, è il fatto che questi atti violenti arrivano proprio da coloro che molto spesso dicono di praticare la nonviolenza: magari si presentano con la bandiera della pace e poi distruggono tutto. Ognuno comunque fa della propria incoerenza la propria missione politica. Ripercorriamo brevemente quello che sta succedendo in questo momento. Abbiamo assistito nei mesi scorsi, da parte di questi personaggi, ad un assalto della sede della Lega Nord di Parma. Successivamente una situazione analoga si è verificata a Trento, e infine il fatto che andiamo ad analizzare. Cos'è successo? Non devo essere io a spiegare l'accaduto, perché ormai l'abbiamo visto e rivisto, letto sulle pagine dei giornali. Qualche giorno prima dell'episodio una consigliera comunale viene schiaffeggiata dai residenti del campo rom di Bologna e il segretario federale della Lega Nord, autorizzato dal Comune, decide di andare a vedere cosa è successo e di visitare questo campo. Prima di arrivare al campo, mentre il segretario della Lega sta parlando con dei giornalisti, assistiamo all'aggressione trasmessa su tutti i telegiornali e pubblicata sui quotidiani nei giorni seguenti. Ciò che lascia perplessi è la violenza con cui viene perpetrata questa aggressione, nel corso della quale viene spaccato il lunotto posteriore dell'auto, l'auto viene presa a calci, cercano di fermarla e si costituiscono scudi umani nei confronti di un'automobile che aveva il solo difetto di essere lì in quel momento. L'accaduto ha lasciato tutti molto scossi, ma non solamente i rappresentanti della Lega, anche tanti cittadini che hanno immediatamente tempestato le nostre caselle email, le caselle e mail dei giornali e i social network di espressioni di sdegno per quanto accaduto. È impensabile che il segretario di un partito politico non possa agire conformemente al proprio mandato, cercando di fare attività politica sul territorio, e che venga aggredito in modo barbaro da quattro scalmanati. Tra le varie affermazioni a seguito dell'accaduto ci lasciano perplessi quelle dell'assessore comunale di Bologna Frascaroli, e di altre personalità che non elenchiamo, che hanno accusato il segretario federale della Lega Nord di aver fatto una scelta provocatoria, mettendo così sullo stesso piano aggressori e aggredito, con una logica tristemente nota di legittimazione del ricorso alla violenza nella lotta politica. Non possiamo paragonare affermazioni politiche, anche se forti, importanti, fatte dal leader di un partito politico alle sprangate, alla fibbia di una cintura che spacca il lunotto posteriore di una auto, né ad un esagitato di un centro sociale che tira calci ad un'automobile. Quindi, la cosa ci lascia preoccupati e perplessi, ma ci lascia ancor più perplessi il fatto che quando uno degli aggressori è stato intervistato da un noto network televisivo - mi lascia anche perplesso il fatto che sia stato intervistato di spalle, col cappuccio alzato, come uno che ha aggredito e ha compiuto atti contro la legge, quale in effetti è - egli abbia affermato che si è trattato di un fatto del tutto normale, che l'avrebbero rifatto e che è stata una fortuna che il segretario generale della Lega fosse scortato. Ciò vuol dire che un cittadino italiano non può andare sul territorio nazionale se non è scortato. La cosa ci lascia perplessi anche perché, dopo qualche giorno - dopo pochi giorni, per la verità - la sede del Partito Democratico, il partito di appartenenza di alcuni di quei fenomeni che nei giorni precedenti avevano detto che Salvini era un provocatore, viene aggredita in modo barbaro, sempre da rappresentanti dei centri sociali, che decidono di far saltare una riunione in cui si parlava di case popolari. Durante la campagna elettorale per le elezioni in Emilia-Romagna, sempre a Parma, il segretario federale della Lega Nord, Matteo Salvini, si è recato in piazza Garibaldi per un comizio e i signori dei centri sociali - quelli della nonviolenza - decidono di utilizzare violenza nei confronti di alcuni militanti della Lega, tra cui un signore di una certa età, rimasto contuso negli scontri. Anche in questo caso, mi chiedo se questa sia la nonviolenza! Successivamente, pochi giorni fa, c'è stato l'assalto a una sede dell'Azienda lombarda edilizia residenziale (ALER): visto e considerato che in questo momento si parla di occupazione di case popolari e che i centri sociali hanno deciso di schierarsi in una certa posizione, ancora una volta viene presa d'assalto una sede dell'ALER, quindi una sede istituzionale. Il tutto senza contare che pochi giorni fa anche le Forze dell'ordine hanno subito un atto di violenza, nel momento in cui cercavano di sgomberare una casa popolare occupata in modo abusivo. Anche in questo caso riteniamo - e non lo dicono il senatore Centinaio o la Lega Nord - che siano stati dei rappresentanti dei centri sociali a decidere di lanciare degli estintori contro le Forze dell'ordine. Pensiamo infatti che il lancio degli estintori costituisca ormai una moda quando si parla di centri sociali: quella deve evidentemente essere una delle loro armi di battaglia. I rappresentanti del Governo lo sanno benissimo, meglio di me: non si contano poi i danni che vengono causati tutte le volte in cui questi signori scendono in piazza per manifestare pacificamente le loro iniziative. Tali iniziative pacifiche risultano sempre terreno di scontro con le Forze dell'ordine e non si contano i danni causati da tutto ciò che viene fatto nei confronti di marche multinazionali o banche. Anche in questo caso ci piacerebbe sapere perché queste persone rimangono sempre impunite: non c'è mai nessuno che viene punito. Anche in questo caso mi fa sorridere il fatto che si permetta a delle persone di partecipare a manifestazioni politiche con il viso coperto o magari con la maschera di Anonymous, senza che venga fatto o detto nulla, quando poi alla manifestazione della Lega Nord, a Milano, sull'immigrazione, ai manifestanti è stata fatta praticamente la radiografia per vedere se erano bravi o cattivi, violenti o non violenti. Sto quasi per terminare, signor Presidente: riteniamo che la contrapposizione politica - anche in questo Parlamento lo abbiamo visto in più di un'occasione - è democrazia e quindi riteniamo anche noi che la democrazia debba essere tutelata. Il diritto di critica è democrazia, perché purtroppo solo il nostro Presidente del Consiglio non accetta le critiche. La critica è democrazia ed è democrazia anche il fatto che un cittadino, un politico, un rappresentante sindacale o chiunque altro possa girare sul territorio nazionale e fare il suo dovere. Non è invece democrazia quando c'è qualcuno che in modo violento non permette a qualcun altro di compiere il proprio dovere. Di conseguenza, se questo Governo - come purtroppo quelli precedenti - non è in grado di garantire l'ordine pubblico, a maggior ragione in questo momento di crisi, la nostra proposta è di istituire un DAMPO, ossia un divieto di accesso alle manifestazioni politiche. Se infatti non si riesce a tutelare e tenere l'ordine pubblico con le buone, signor Presidente e signori colleghi, penso che forse lo Stato debba far vedere un pochino di più i muscoli. In caso contrario, si rischia veramente non dico la guerra civile, ma che venga attuata la legge del taglione: tu mi fai qualcosa, io ti farò altrettanto. [[Applausi dal Gruppo LN-Aut.]] PRESIDENTE. Il rappresentante del Governo ha facoltà di rispondere all'interpellanza testé svolta.
ParlaMint-IT_2014-11-20-LEG17-Sed-357.u5	Signor Presidente, onorevoli senatori, come abbiamo avuto modo di ascoltare dall'interpellanza all'ordine del giorno, il senatore Centinaio, unitamente ad altri senatori, ha richiamato l'attenzione sull'aggressione in danno del segretario nazionale della Lega Nord, Matteo Salvini, episodio avvenuto lo scorso 8 novembre durante una visita al campo nomadi in via Erbosa a Bologna. Il senatore Centinaio ha chiesto pertanto quali misure il Governo intenda assumere per garantire a tutti i cittadini la libertà di espressione e di manifestazione delle proprie idee. È opportuno premettere che l'onorevole Salvini, in quanto segretario della Lega Nord, è stato vittima di una serie di minacce, per cui è attualmente destinatario di una misura di protezione di quarto livello, consistente in un servizio di tutela predisposto con due operatori di polizia della questura di Milano a bordo di autovettura non specializzata. Nella giornata dell'8 novembre, l'onorevole Salvini si è recato a Bologna con l'auto privata, senza comunicare l'orario di uscita dall'abitazione (come invece sarebbe stato opportuno e com'era stato convenuto che si facesse), non permettendo così di attivare il predetto servizio di protezione. A nulla sono valsi i tentativi, dapprima della propria scorta, poi anche dell'ufficio scorte di Bologna, di acquisire informazioni sugli spostamenti dell'onorevole Salvini. Ciò ha vanificato anche i servizi di protezione per la visita al campo nomadi, che erano stati predisposti dalla questura con personale della DIGOS e dei reparti mobili a partire dall'arrivo al casello autostradale di Bologna. La questura è riuscita ad acquisire la notizia della presenza in città del segretario della Lega solo quando lo stesso si trovava già in un parcheggio situato a poco più di un chilometro dall'accesso al campo nomadi. Il personale della DIGOS è stato inviato immediatamente sul posto per effettuare il servizio di scorta previsto. Nel frattempo, tuttavia, alcuni aderenti ai collettivi antagonisti hanno tentato di bloccare l'autovettura dell'onorevole, colpendola ripetutamente con oggetti contundenti, calci e pugni e determinando l'ammaccatura di diverse parti della carrozzeria e la rottura del parabrezza e del lunotto posteriore. Il personale della DIGOS sopraggiunto ha fatto in tempo solo ad intercettare e seguire l'auto danneggiata e ad indirizzare altri operatori di polizia in ausilio e protezione del veicolo e soprattutto degli occupanti. Le indagini condotte dalla stessa DIGOS hanno consentito di individuare in tempi brevissimi gli autori dell'aggressione, dieci giovani attivisti del collettivo universitario Hobo, che sono stati tutti denunciati alla procura della Repubblica per il reato di concorso in violenza privata aggravata. Tre di essi sono stati segnalati anche per i reati di danneggiamento aggravato e porto di oggetti atti ad offendere. Nella stessa giornata, finita la manifestazione, un giornalista della redazione de «il Resto del Carlino» è stato aggredito da un gruppo di antagonisti. Per tale aggressione, sono stati denunciati tre attivisti di area anarchica per violenza privata, ingiuria e minacce in concorso. Sono in corso ulteriori indagini. Questa è l'illustrazione dei fatti, che mi sembra doveroso segnalare. Dopo averne valutata la portata, non posso che esprimere parole di condanna per l'aggressione subita dall'onorevole Salvini, tanto più grave in quanto volta a limitare l'esercizio della libera manifestazione del pensiero di un parlamentare democraticamente eletto, nonché segretario di un partito politico. Ritengo anche che i fatti di Bologna debbano indurre a una seria riflessione sui valori della tolleranza e sulla necessità che la diversità anche più ampia delle opinioni non divenga motivo di contrapposizione violenta e sopraffattoria. Al riguardo assicuro che l'impegno delle Forze di polizia è continuamente teso a garantire l'esercizio dei diritti fondamentali dei cittadini, come quelli di riunirsi pacificamente e di manifestare liberamente il proprio pensiero, nonché a salvaguardare - anche con azioni di prevenzione - le condizioni necessarie per una pacifica convivenza civile e politica. Vengo infine alla richiesta avanzata dagli onorevoli interpellanti di conoscere gli interventi normativi che il Governo intende adottare per arginare azioni violente da parte di gruppi antagonisti, con particolare riferimento all'estensione del DASPO alle manifestazioni politiche. Quest'ultimo tema, come noto, è stato sollevato più volte in questa e in altre legislature, da ultimo durante i lavori di conversione del decreto-legge n. 119 del 2014 in tema di violenza nelle manifestazioni sportive. Ricordo anche che di recente alcuni deputati della Lega Nord hanno presentato una proposta di legge in materia. Rilevo, in proposito, che permangono forti criticità legate al fatto che il parametro di legittimità del DASPO, anche alla luce della giurisprudenza costituzionale che si è formata in materia, è dato dall'articolo 16 della Costituzione, relativo alla libertà di circolazione, mentre un analogo provvedimento adottabile nei confronti di partecipanti a forme di manifestazioni politiche incontrerebbe un limite nelle prescrizioni contenute nell'articolo 17 relativo alla libertà di riunione. Questo non vieta, comunque, di approfondire la problematica e di studiare altri possibili interventi che inaspriscano il trattamento sanzionatorio per coloro che, reiteratamente, partecipino in maniera violenta a manifestazioni pubbliche. Cionondimeno permangono la gravità e la violenza esercitata in questa circostanza, che richiamano tutti noi all'esercizio di una grande responsabilità nell'evitare di costruire condizioni di scontro politico e istituzionale che possano favorire la diffusione della cultura che assume la violenza come strumento del confronto politico.
ParlaMint-IT_2014-11-20-LEG17-Sed-357.u6	[[Domando di parlare.]] [[PRESIDENTE. Ne ha facoltà.]] Signor Presidente, signor Vice Ministro, se vi è un partito responsabile in Italia, penso possa essere quello della Lega Nord: io sono iscritto alla Lega Nord dal 1990 (i miei colleghi più o meno dallo stesso anno), ma non ricordo un atto o una manifestazione violenta compiuta dalla Lega, neanche in risposta a provocazioni da parte di centri sociali o altre amenità del genere. Quel giorno è vero che l'europarlamentare Matteo Salvini non ha comunicato alla DIGOS la sua presenza, quindi la sua posizione. Però (senza voler con questo accusare alcuno), se lo sapevano i giornalisti dove era Salvini, se lo sapevano i militanti della Lega, se lo sapevano i centri sociali, io mi chiedo come facesse la DIGOS, che teoricamente dovrebbe avere sotto controllo la politica e il territorio, a non sapere dov'era l'onorevole Matteo Salvini, e saperlo dopo troppo, troppo tempo. Ciò che mi duole sottolineare (al riguardo a suo tempo ho presentato anche un'interrogazione al ministro Alfano) è che c'è troppa leggerezza (ed è questa la cosa che onestamente mi fa paura) da parte delle Forze dell'ordine rispetto agli spostamenti di un leader di un partito, come la Lega Nord. Quando l'onorevole Salvini, in occasione della campagna elettorale per le elezioni comunali a Pavia, è arrivato in una sala chiusa e la questura di Pavia e la DIGOS hanno autorizzato dieci esponenti di Forza Nuova ad entrare per contestare in modo aggressivo e violento l'onorevole Matteo Salvini, anche in quel caso avevo espresso la mia contrarietà nei confronti dell'operato delle Forze dell'ordine. Non si può pensare che le cose non succedano mai. In una sala chiusa, come in quel caso, con dieci persone e 200 militanti della Lega, se ci fosse stata una persona fuori di testa che rispondeva alle provocazioni quell'incontro si sarebbe potuto trasformare in un disastro e oggi non saremmo qui a parlare di quanto tranquilla sia la Lega. Sarebbero usciti articoli sui giornali con titoli tipo «lotte fra la destra» o altre cose ridicole. Io ho espresso questa mia opinione in più occasioni. Non si può pensare che ci siano leader di partito che vanno in giro per il mondo con una scorta di decine di persone ed altri che vanno in giro per l'Italia abbandonati al proprio destino, pensando che tanto non succede niente. Questa è una cosa a mio parere inammissibile. Come ho già detto, noi agiamo con responsabilità. Lo abbiamo sempre fatto; agiamo e non rispondiamo alle provocazioni perché non ci vogliamo mischiare con certa gente. Noi non siamo come certa gente. Noi ripudiamo la violenza, di conseguenza non rispondiamo e non risponderemo mai a certa gente, però non ci va neanche di essere paragonati a chi utilizza la violenza. Noi abbiamo sempre utilizzato la politica, il dibattito politico. Non la provocazione, ma il dibattito politico. Abbiamo sempre risposto a quesiti, abbiamo sempre posto delle domande, abbiamo sempre ragionato e cercato di ragionare insieme ai cittadini. Mi dispiace che tutte le volte che c'è un'iniziativa, una manifestazione della Lega Nord o Matteo Salvini, ci siano sempre i soliti dieci o quindici scalmanati dei centri sociali che possono dire e fare quello che vogliono. Questo lo ritengo - me lo consenta - inaccettabile. C'è poi tutta una serie di situazioni e di eventi che le ho elencato. Purtroppo in questo momento nell'occhio del ciclone non è più solamente la Lega Nord, ma l'intero sistema politico. Quello che è successo a Salvini poteva succedere a qualsiasi altro leader di partito che si muove sul territorio nazionale. Mi correggo, a qualsiasi leader di partito che, purtroppo, non gode della stessa scorta del nostro Presidente del Consiglio. [[Applausi dal Gruppo LN-Aut.]]
ParlaMint-IT_2014-11-20-LEG17-Sed-357.u7	Segue l'interrogazione 3-00823 sui nuovi obblighi di registrazione imposti dalla disciplina europea ai produttori di olio di oliva. Il rappresentante del Governo ha facoltà di rispondere a tale interrogazione.
ParlaMint-IT_2014-11-20-LEG17-Sed-357.u8	Signor Presidente, onorevoli senatori, con riferimento a quanto esposto dai colleghi interroganti su una tematica che sta particolarmente a cuore al nostro Ministero, faccio presente che il Dipartimento delle politiche europee e internazionali e dello sviluppo rurale del Ministero delle politiche agricole alimentari e forestali, il 20 dicembre 2013, con la circolare n. 7524, ha spiegato le modalità di attuazione del Regolamento dell'Unione europea 299/2013, relativo alle caratteristiche degli oli d'oliva e degli oli di sansa d'oliva, nonché ai metodi ad essi attinenti al fine di garantire la migliore efficacia dei controlli e diminuire i rischi di frode a danno del consumatore. Con il predetto regolamento richiamato dagli interroganti è stato, peraltro, introdotto l'obbligo di tenere dei registri di entrata e di uscita per ogni categoria di olio d'oliva ed olio di sansa, per tutte le persone e i gruppi di persone fisiche o giuridiche che detengono tali prodotti, ai fini dell'esercizio della loro professione o per fini commerciali, dalla fase dell'estrazione al frantoio fino all'imbottigliamento incluso. Ciò posto, il decreto ministeriale 23 dicembre 2013, pubblicato sulla Gazzetta Ufficiale dell'8 febbraio 2014, recepisce quanto disposto dal citato regolamento UE e ribadisce che la tenuta dei registri è in forma telematica nell'ambito del sistema informatico agricolo nazionale (SIAN). Infatti, il citato decreto ministeriale estende l'obbligo di tenuta dei registri anche ai commercianti di olive da olio (intesi come acquirenti e rivenditori di olive), al fine di avere la tracciabilità completa della filiera dell'olio di oliva. Pertanto, gli olivicoltori sono tenuti ad attivare il registro di cui trattasi solo qualora rientrino anche in una delle suddette categorie di operatori. Tuttavia, faccio presente che l'obbligo di tenuta del suddetto registro non è previsto per gli operatori che detengono esclusivamente: oli utilizzati quali ingredienti in prodotti alimentari diversi dalle miscele di oli disciplinate all'articolo 6, paragrafo 1, del regolamento (UE) n. 29 del 2012 (ossia le miscele di oli di oliva con oli vegetali); oli destinati ad usi non alimentari; oli destinati all'autoconsumo; oli preconfezionati ed etichettati. Preciso, altresì, che con l'articolo 5, comma 5, del decreto ministeriale 23 dicembre 2013, è stata prevista una modalità semplificata di tenuta del registro per gli olivicoltori che detengono e commercializzano esclusivamente olio ottenuto da olive provenienti dalla propria azienda, potendo questi effettuare entro il 10 di ogni mese le annotazioni dei dati relativi alle operazioni del mese precedente, a condizione che l'olio ottenuto dalla molitura non sia superiore ai 500 chilogrammi per campagna di commercializzazione. Peraltro - e ci tengo a sottolinearlo - stiamo provvedendo ad aumentare tale ultimo quantitativo a 700 chilogrammi. A questo riguardo, sottolineo la piena disponibilità del Ministero delle politiche agricole alimentari e forestali ad assumere ulteriori misure di sburocratizzazione e di semplificazione - come richiesto dagli interroganti - nei confronti dei piccoli produttori olivicoli, il cui ruolo sappiamo essere essenziale nell'agricoltura italiana e, in particolare, in alcuni territori del nostro Paese, fermo restando però - e crediamo di trovare in questo il consenso anche degli interroganti - la necessità di garantire la tracciabilità e la sicurezza di un prodotto, l'olio d'oliva, che purtroppo in questi anni è stato soggetto a molte gravi truffe alimentari. Infine, proprio a questo riguardo, evidenzio che tale normativa e tali obblighi hanno lo scopo di tutelare il consumatore finale sia a livello di proprietà specifiche dell'olio vergine o extravergine, sia per quanto concerne l'origine dello stesso, nell'interesse naturalmente di tutti i produttori olivicoli, a partire proprio da quelli più piccoli, che spesso manifestano un livello qualitativo molto elevato e pertanto sono interessati al fatto che questo venga in qualche modo reso riconoscibile all'interno dello stesso mercato.
ParlaMint-IT_2014-11-20-LEG17-Sed-357.u9	[[Domando di parlare.]] [[PRESIDENTE. Ne ha facoltà.]] Signor Presidente, intervengo brevemente per svolgere due considerazioni. Intanto mi dichiaro soddisfatto della risposta del Governo, perché in essa si intravede la direzione di marcia, direzione che però vogliamo poi effettivamente vedere. È vero che oggi chi produce 500 chilogrammi di olio non è soggetto a questo obbligo, ma sappiamo che si tratta di un quantitativo assolutamente minimo. Il fatto di arrivare a 700 chilogrammi rappresenta già un primo passo, che possiamo però ampliare. Lo possiamo ampliare non perché non abbiamo la preoccupazione della tracciabilità, tutt'altro, ma semplicemente perché i frantoi hanno già l'obbligo di registrare i quantitativi di carico e scarico delle olive, la quantità di olive lavorate e dell'olio prodotto. Le olive e l'olio derivato sono definiti con il codice fiscale delle persone fisiche o giuridiche e con la documentazione fiscale, amministrativa e igienico-sanitaria di ogni singolo fornitore, in modo da verificarne la tracciabilità per fini commerciali. Questo risultato già c'è attraverso i frantoi. Tali registrazioni effettuate dai frantoi individuano esattamente e puntualmente chi è il destinatario di un qualsiasi quantitativo d'olio, anche nel caso di frantoi aziendali che lavorano esclusivamente le olive di propria produzione e quindi codificate con un proprio codice fiscale. Con le nuove norme l'obbligo della tenuta del registro di carico e scarico è stato esteso anche agli olivicoltori che detengono olio sfuso a fini commerciali, anche se proveniente esclusivamente dalle proprie piante. In un'ottica di semplificazione burocratica, signor Vice Ministro, soprattutto in campo agricolo, è necessario rendere più snelle le procedure nonché gli adempimenti a carico degli operatori dei vari settori per evitare che vincoli burocratici troppo stretti comportino un abbandono della produzione e commercializzazione dei prodotti. Per noi sarebbe opportuno lasciare - lo dico a nome del Gruppo del PD - la registrazione al portale del SIAN direttamente ai singoli frantoi per i piccoli produttori olivicoli, attuando diverse modalità di registrazione, modulandole in base alla capacità produttiva e salvaguardando la tracciabilità delle produzioni. In conclusione, prendendo spunto dall'osservazione prodotta in quest'Aula dal vice ministro Olivero, penso che la direzione sia quella, però noi ci aspettiamo - e saremo attenti - che nel breve tempo si aumenti il quantitativo da 500 a 700 chilogrammi per evitare questo inutile carteggio (chiamiamolo così). Inoltre, vigileremo affinché si vada nella direzione per cui se sono i frantoi a garantire già quel risultato l'operazione non debba essere ripetuta. Essa sarebbe infatti utile ad altri, e non certo agli olivicoltori. [[Applausi del senatore Di Biagio.]]
ParlaMint-IT_2014-11-20-LEG17-Sed-357.u10	Segue l'interrogazione 3-01163 sull'inquinamento delle coste calabresi a causa degli impianti di depurazione. Il rappresentante del Governo ha facoltà di rispondere a tale interrogazione.
ParlaMint-IT_2014-11-20-LEG17-Sed-357.u11	Signor Presidente, onorevoli senatori, il litorale tirrenico della provincia di Catanzaro comprende, da nord a sud, i Comuni di Nocera Terinese, Falerna, Gizzeria, Lamezia Terme e Curinga, per una estensione costiera complessiva di circa 34 chilometri. Sulle asserite criticità di alcuni impianti di depurazione presenti nella provincia di Catanzaro, sulla base delle informazioni pervenute dalla competente prefettura, si rappresenta quanto segue. Nella zona del lametino sfocia il fiume Amato, che accoglie nel suo corso d'acqua anche gli scarichi dei depuratori comunali e degli insediamenti industriali presenti nell'entroterra. Nel corso degli anni, il comando della Capitaneria di porto di Vibo Valentia Marina ha svolto con proprio personale numerosi accertamenti finalizzati alla verifica del funzionamento degli impianti di depurazione e della regolarità delle autorizzazioni allo scarico e allo smaltimento dei rifiuti. L'attività di polizia ambientale denominata Marechiaro 4, disposta dal reparto ambientale marino del comando generale del Corpo delle capitanerie di porto, ha visto operare numerosi controlli dai quali sono emerse varie violazioni amministrative nonché 30 notizie di reato, segnalate alle procure competenti per territorio (Lagonegro, Paola, Lamezia e Vibo Valentia). Tra i controlli eseguiti, sono state evidenziate palesi criticità di gestione di sei impianti di depurazione, segnalate alla procura della Repubblica di Lamezia Terme che ha emesso altrettanti provvedimenti di sequestro preventivo d'urgenza, eseguiti con differimento di trenta giorni a partire dal 14 luglio scorso, al fine di consentire alle autorità responsabili di provvedere alle opere di immediata urgenza per rimuovere gli inconvenienti rilevati dalla polizia giudiziaria. Nello specifico, gli impianti di depurazione oggetto dei provvedimenti di sequestro sono: l'impianto di depurazione consortile sito in località Marina del Comune di Nocera Terinese; l'impianto di depurazione sito in località Guarna del Comune di San Pietro a Maida; i quattro impianti di depurazione del Comune di Serrastretta, siti nelle località Timpa Cancello, Trempa Migliuso, Fossa d'Angoli e Costa Capoluogo. Attualmente, risulta dissequestrato il solo impianto di depurazione comunale di San Pietro a Maida poiché è stata accertata l'eliminazione delle criticità rilevate. Si rappresenta inoltre che, nell'ambito dell'operazione estiva Mare sicuro, la Guardia costiera di Vibo ha operato controlli giornalieri sul litorale costiero tirrenico catanzarese senza rilevare ulteriori scarichi abusivi di reflui fognari o di altra natura inquinante. L'Agenzia regionale per la protezione dell'ambiente della Calabria, dal canto suo, a seguito dei campionamenti mensili effettuati, ha confermato la non balneabilità delle sole foci dei fiumi Amato e Savuto, da cui sono scaturite le ordinanze di divieto di balneazione emesse rispettivamente dai Comuni di Lamezia Terme e Nocera Terinese, le cui acque risultavano inquinate verosimilmente per l'immissione di acque reflue urbane non sottoposte ad opportuna depurazione e provenienti dai vari Comuni del lametino, come accertato nell'attività di indagine. Per quanto attiene alla specifica domanda rivolta dall'interrogante al Ministro dell'ambiente, nel premettere che la normativa di settore attribuisce agli enti territorialmente competenti (Regioni, Province, Comuni e ATO) l'individuazione e la realizzazione degli interventi ritenuti dagli stessi necessari alla risoluzione delle problematiche ambientali, si sottolinea la grande sensibilità palesata sul punto da questo Ministero, consapevole delle diffuse situazioni di inadeguatezza ed inefficienza del sistema di fognatura e depurazione delle acque reflue ancora presenti nel Paese, in particolare nelle zone del Mezzogiorno. Infatti, già dal maggio 2006, il Ministero dell'ambiente ha proceduto alla stipula e sottoscrizione dell'accordo di programma quadro «Nuovo ciclo integrato delle acque» con i Ministeri dello sviluppo economico e delle infrastrutture e con la Regione Calabria, finanziando diversi interventi tesi alla riqualificazione delle aree in argomento. Tali interventi, fra l'altro, hanno permesso nel 2013 il superamento della procedura d'infrazione relativa alla causa C-565/10 per l'agglomerato di Lamezia Terme. Gli interventi riguardavano, rispettivamente, il disinquinamento costiero del tratto Belmonte-Amantea-Nocera Terinese, l'ottimizzazione della piattaforma depurativa attraverso la realizzazione di un sistema di collettori fognari presso il consorzio industriale di Lamezia Terme, il collettamento verso il depuratore del nucleo industriale di Lamezia Terme. Ulteriori risorse economiche, inoltre, sono state stanziate con la delibera CIPE n. 60 del 30 aprile 2012, previa istruttoria che il Ministero dell'ambiente, unitamente al Dipartimento per lo sviluppo e la coesione economica, ha condotto nel primo trimestre del 2012 con le Regioni del Mezzogiorno. Nell'occasione la Regione Calabria ha segnalato 18 interventi di rilevanza strategica per il settore idrico, tra cui l'intervento ID 33736 «Disinquinamento fascia costiera vibonese», che interessa, anche se marginalmente, l'area in questione. L'intervento è inserito nell'accordo di programma quadro rafforzato sottoscritto dalle parti (Ministero dell'ambiente, Ministero dello sviluppo economico, Regione Calabria) il 5 marzo 2013. Il costo complessivo dell'intervento è pari a 30 milioni di euro e il relativo bando di gara è di prossima pubblicazione. Il Ministero dell'ambiente, in ogni caso, non potrà fare a meno di proseguire la propria attività istituzionale di sollecitazione del NOE e delle altre autorità preposte ai controlli di prevenzione.
ParlaMint-IT_2014-11-20-LEG17-Sed-357.u12	[[Domando di parlare.]] [[PRESIDENTE. Ne ha facoltà.]] Gentile signora Sottosegretario, la ringrazio per la risposta puntuale alla mia interrogazione e per l'impegno che il suo Ministero sta mettendo in campo per la risoluzione di un problema che, come lei stessa ha giustamente evidenziato, interessa non solo le coste del litorale calabrese ma anche altre realtà costiere della nostra penisola. Purtroppo, nel passato, si è ritenuto di affrontare tale problematica senza comprenderne l'effettiva rilevanza, lasciando spazio a logiche clientelari ed interessi puramente localistici. In Calabria ci sono circa 700 depuratori (tra grandi, medi e piccoli), molti dei quali funzionano poco e male o addirittura non funzionano affatto, producendo danni consistenti all'ecosistema fluviale e marino. Sono state sperperate inutilmente ingenti risorse e il bellissimo mare della Calabria ne ha risentito, con la conseguente penalizzazione dell'indiscussa vocazione turistica di quella Regione; un tema sul quale si battono da tempo molte rappresentanze locali, fra tutte la Federlavoratori con il suo presidente Pino Giordano. Voglio infatti evidenziare come in Calabria vi siano 800 chilometri di coste che possono e devono rappresentare una ricchezza e una risorsa per lo sviluppo della Regione e quindi dell'intero Paese. Per questa ragione, è indispensabile intervenire in maniera concreta con un serio piano di riqualificazione del territorio e del sistema idrico, che sia gestito da tecnici competenti e amministratori oculati. È sotto gli occhi di tutti che nel nostro Paese sono presenti numerose situazioni di inadeguatezza e inefficienza del sistema di fognatura e depurazione delle acque reflue. Una problematica che rappresenta solo un capitolo di un problema più generale che definirei di irresponsabile incuria e superficialità nei confronti del territorio, che purtroppo condiziona drammaticamente il nostro Paese e dal quale è indispensabile che prendiamo le distanze, rafforzando tutti gli strumenti di prevenzione e tutela del territorio, ma anche contrastando attivamente e con forza quella cultura del superficiale e della deroga con cui si presume di poter operare in maniera indisturbata e irresponsabile a latere della legalità. Alla luce di tali considerazioni, io ritengo assolutamente importante che il Ministero dell'ambiente, come già ha fatto con l'accordo di programma quadro del 2006 e del 2013, continui ad operare (lo dico con molta fermezza), anche al di là delle proprie specifiche competenze, a sostegno delle istituzioni locali, attraverso un'attività di coordinamento degli enti locali e un'opera di informazione per garantire la condivisione degli obiettivi, il flusso delle risorse finanziarie di competenza e l'effettiva utilizzazione delle stesse in maniera efficace. Iniziative che, tra l'altro, mettono il nostro Paese nella condizione di trovarsi in linea con gli adempimenti europei e di superare, come evidenziato, contenziosi eventualmente aperti in sede europea nei confronti dell'Italia. Con particolare riferimento alla mia interrogazione, voglio dunque esprimere la mia piena soddisfazione per quanto oggi lei, signora Sottosegretario, ci ha riferito, sia per l'accordo quadro del marzo 2013 che consentirà, grazie allo stanziamento previsto dal CIPE, importanti interventi di rilevanza strategica per il settore idrico nella Regione Calabria, sia per la conferma di un continuo impegno del suo Dicastero nell'opera istituzionale di controllo e stimolo alle autorità preposte ai controlli di prevenzione. In questo momento, la particolare vulnerabilità del nostro territorio sta emergendo in tutta la sua drammatica dirompenza, con conseguenze devastanti e la strada che il Ministero sta intraprendendo, attraverso il rafforzamento del principio di legalità, rappresenta un passaggio fondamentale. Rinnovo pertanto la mia soddisfazione e il mio sostegno al ministro Galletti - e a lei, sottosegretario Degani - per l'opera intrapresa, che si pone nella direzione corretta per una tutela responsabile e fattiva del nostro prezioso territorio e per restituire dignità e bellezza alla Regione Calabria.
ParlaMint-IT_2014-11-20-LEG17-Sed-357.u13	Lo svolgimento delle interpellanze e delle interrogazioni all'ordine del giorno è così esaurito.
ParlaMint-IT_2014-11-20-LEG17-Sed-357.u14	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-11-20-LEG17-Sed-357.u15	Il Senato tornerà a riunirsi in seduta pubblica martedì 25 novembre, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,48).
