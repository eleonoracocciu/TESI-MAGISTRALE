ParlaMint-IT_2014-05-29-LEG17-Sed-252.u1	La seduta è aperta (ore 16). Si dia lettura del processo verbale. BARANI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2014-05-29-LEG17-Sed-252.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-05-29-LEG17-Sed-252.u3	L'ordine del giorno reca lo svolgimento di un'interpellanza e di interrogazioni. Sarà svolta per prima l'interpellanza 2-00110 sull'attribuzione alla CONSAP della tenuta del ruolo dei periti assicurativi. Ha facoltà di parlare la senatrice Gambaro per illustrare tale interpellanza.
ParlaMint-IT_2014-05-29-LEG17-Sed-252.u4	Signora Presidente, signora rappresentante del Governo, l'interpellanza n. 110 riguarda la figura del perito assicurativo, figura di garanzia per l'equo risarcimento a tutela di tutti e centrale in questo settore per chi ha la sfortuna di avere un incidente. L'articolo 13, comma 35, del decreto-legge 6 luglio 2012, n. 95, convertito, con modificazioni, dalla legge 7 agosto 2012, n. 135, trasferiva alla Concessionaria servizi assicurativi pubblici Spa (CONSAP), la tenuta del ruolo dei periti assicurativi di cui agli articoli 157 e seguenti del decreto legislativo 7 settembre 2005, n. 209, ed ogni altra competenza in materia. A quasi un anno dal trasferimento non esiste ancora un provvedimento che permetta a quell'ente di poter assumere decisioni che abbiano carattere cogente nell'ordinamento per quanto riguarda la materia di cui al Titolo X, Capo VI, del citato decreto legislativo, nonché ai regolamenti ed articoli connessi, Si chiede di sapere se il Ministro dello sviluppo economico non voglia dare un maggiore impulso alle attività di revisione ed aggiornamento, soprattutto regolamentare, trasferite alla CONSAP e se non intenda pubblicare con decreto ministeriale le deliberazioni della CONSAP relative al ruolo dei periti assicurativi, al fine di valorizzare al meglio e celermente le professionalità di una categoria particolarmente utile per il contrasto delle frodi assicurative e la conseguente auspicabile positiva incidenza sui costi di responsabilità civile auto che gravano sulle spalle dei cittadini. PRESIDENTE. La rappresentante del Governo ha facoltà di rispondere all'interpellanza testé svolta.
ParlaMint-IT_2014-05-29-LEG17-Sed-252.u5	Signora Presidente, onorevoli colleghi, l'interpellante, senatrice Gambaro, dopo avere ricordato che l'articolo 13 del decreto-legge n. 95 del 2012 ha trasferito dal 1° gennaio 2013 a CONSAP Spa la tenuta del ruolo dei periti assicurativi, già istituito presso l'ISVAP, ed ogni altra competenza in materia, chiede di sapere se il Ministero dello sviluppo economico intenda dare impulso alla revisione regolamentare delle attività trasferite a CONSAP, nonché se intenda pubblicare con decreto ministeriale le deliberazioni della stessa concessionaria relative al ruolo in oggetto, per valorizzare al massimo la professionalità della categoria dei periti assicurativi. Deve in primo luogo ricordarsi che, anche a seguito del passaggio della tenuta del ruolo presso CONSAP, al Ministero dello sviluppo economico non risultano riassegnate, né espressamente, né implicitamente, competenze di vigilanza, regolazione, promozione o controllo in materia assicurativa con riferimento al segmento di mercato rappresentato dai periti assicurativi. Neppure alla luce della disciplina recata dal decreto-legge n. 95 del 2012 si ritiene possano essere attribuite al MISE funzioni di vigilanza e controllo sulle attività di CONSAP diverse da quelle assegnate ex lege in ambito assicurativo, con riferimento alla vigilanza delle attività di gestione del Fondo di garanzia per le vittime della strada e della caccia istituito presso CONSAP. Proprio in attuazione del citato decreto, il Ministero dello sviluppo economico è competente esclusivamente ad individuare, previa consultazione dell'IVASS, la quota di contributi previsti per legge a copertura dei costi per la tenuta del registro periti (pari al 100 per cento della contribuzione prevista per legge, come stabilito con decreto ministeriale del 29 luglio 2013), nonché la quota di contributi da destinare alle funzioni, pur transitate in CONSAP, e relative al centro di informazione previsto dagli articoli 154 e seguenti del codice. Inoltre, con riferimento a funzioni e poteri di controllo e vigilanza sul settore assicurativo in senso ampio e come già indicato, la legge attribuisce al MISE la sola vigilanza sulla gestione presso CONSAP del Fondo di garanzia per le vittime della strada e della caccia. Per quanto sopra detto e in assenza di uno specifico ruolo propulsivo o di controllo ministeriale, non è tuttavia esclusa la facoltà della concessionaria di rivedere essa stessa la disciplina regolamentare sopra citata, anche nella fattispecie in questione. Tali interventi in ogni caso potranno anche essere analizzati, per ragioni di opportunità e di continuità delle funzioni, nel confronto con l'istituto di vigilanza e con il Ministero, al fine di garantire il più efficace raggiungimento degli obiettivi di riduzione dei costi e la più efficiente gestione della vigilanza assicurativa.
ParlaMint-IT_2014-05-29-LEG17-Sed-252.u6	[[Domando di parlare.]] [[PRESIDENTE. Ne ha facoltà.]] Signora Presidente, ringrazio la signora Sottosegretario e mi ritengo soddisfatta della risposta fornita alla mia interpellanza. Prenderemo spunto dalle sue indicazioni per migliorare le condizioni di una figura importante nel campo delle assicurazioni e dei sinistri stradali quale il perito tecnico.
ParlaMint-IT_2014-05-29-LEG17-Sed-252.u7	Seguono le interrogazioni 3-00845 , 3-00897 e 3-00996 ( già 4-00260 ) sulla bonifica del sito di interesse nazionale di Bussi (Pescara). La rappresentante del Governo ha facoltà di rispondere congiuntamente a tali interrogazioni.
ParlaMint-IT_2014-05-29-LEG17-Sed-252.u8	Signora Presidente, alle interrogazioni da lei indicate, vertendo esse sullo stesso argomento, sarà data una risposta unitaria. Com'è noto, i problemi ambientali del sito di Bussi sul Tirino, in provincia di Pescara, hanno assunto rilievo nazionale già dal 2006, quando venne nominato il commissario delegato per la realizzazione degli interventi urgenti necessari per il superamento della situazione di emergenza socio-economico-ambientale determinatasi in quell'area e nell'asta fluviale del bacino del fiume Aterno. In relazione alla accertata gravità della situazione, nel 2008 l'area in questione veniva inclusa nel sito di interesse nazionale (SIN) di Bussi sul Tirino, perimetrato con decreto ministeriale del 29 maggio 2008. La fonte primaria della contaminazione è identificata con l'area produttiva ex Montedison/Ausimont (ora Solvay) e con le aree della discarica Tre Monti, nonché con un'area a nord di circa 5 ettari e mezzo, dove sono state smaltite illecitamente ingenti quantità di rifiuti. Proprio in queste aree si è quindi concentrata l'azione del Ministero e del commissario delegato, con misure e interventi di tutela della salute e dell'ambiente. Dopo aver provveduto ai necessari interventi di messa in sicurezza, il commissario delegato ha dato avvio alle attività di caratterizzazione, la cui ultimazione, originariamente prevista per il 28 febbraio 2014, ha subito un breve rinvio causato dalla necessità di acquisire le necessarie autorizzazioni da parte della procura di Pescara, che nel frattempo aveva posto l'area sotto sequestro. Rispetto al relativo procedimento penale n. 12/06 R.G.N.R., per inquinamento del suolo, sottosuolo e acque di falda, causato dalle attività svolte dal gruppo Montedison, questo Ministero si è costituito parte civile per il risarcimento del danno ambientale, nominando, per la compiuta valutazione dei danni, alcuni consulenti tecnici, che forniranno supporto all'Avvocatura dello Stato nelle successive fasi processuali. Allo stesso tempo, si è provveduto a diffidare la società Edison a rimuovere tutti i rifiuti depositati in modo incontrollato nelle discariche realizzate in località Tre Monti, a ripristinare integralmente lo stato dei luoghi e a procedere alla bonifica delle matrici ambientali, che all'esito della completa rimozione dei rifiuti dovessero risultare contaminate. Tale provvedimento è stato impugnato innanzi al TAR di Pescara che, all'esito dell'udienza pubblica del 17 aprile ultimo scorso, con sentenza n. 204 del 2014, ha dato ragione all'amministrazione. Riguardo alle risorse finanziarie, questo Ministero ha stanziato per la bonifica di tale sito la somma di 3 milioni di euro, già trasferiti alla Regione Abruzzo che, da parte sua, ne ha stanziati 100.000. In particolare, l'accordo di programma inerente la bonifica del sito di interesse nazionale (SIN) di Bussi sul Tirino è stato sottoscritto il 28 febbraio del 2011 tra questo Ministero e gli enti locali e territoriali interessati. Con riferimento alla reindustrializzazione, le risorse originariamente assegnate, pari a 50 milioni di euro, seppur parzialmente decurtate dalle successive leggi di stabilità, risultano già trasferite nella disponibilità del commissario delegato. Fermo restando quanto sopra, ad oggi questo Ministero è impegnato, da una parte nella verifica dell'efficacia e dell'efficienza delle misure di prevenzione adottate e nell'individuazione delle migliori tecniche e delle azioni utili per pervenire alla bonifica o alla messa in sicurezza operativa delle aree contaminate (finalizzate anche alla reindustrializzazione) e, dall'altra, ha avviato le procedure per il recupero del danno ambientale, come già riferito. Per quanto attiene al Ministero della Salute, è stato riferito che l'Istituto superiore di sanità sta approfondendo la tematica dei rischi per la salute umana conseguenti al fenomeno di contaminazione nei territori in questione unitamente a tecnici ed esperti della Regione, ai fini di un eventuale protocollo di studio. È stato, inoltre, precisato che lo stesso Istituto, per conto dell'Avvocatura generale dello Stato, ha espletato apposita perizia tecnica nell'ambito del procedimento penale incardinato presso la Corte d'assise di Chieti, inerente alla valutazione dei rischi tossicologici associati all'esposizione della popolazione alle sostanze inquinanti e all'analisi di rischio relativo alla contaminazione delle acque potabili.
ParlaMint-IT_2014-05-29-LEG17-Sed-252.u9	[[Domando di parlare.]] [[PRESIDENTE. Ne ha facoltà.]] Signora Presidente, dal numero di interrogazioni pervenute sull'argomento si comprende l'importanza del tema, che raccoglie l'attenzione di tutte le forze politiche e di tutti i cittadini e che è trasversale alle imprese e alle associazioni. Ci siamo fatte carico di portare tali istanze in questo luogo, dove peraltro già in passato erano state presentate delle interrogazioni - ricordo in particolare quella, ben articolata, dei senatori Casson, Legnini ed altri - a cui non è mai stata data risposta. Quindi apprezzo e ringrazio il Governo per essere venuto in questa sede a riferire e a interloquire. Mi dichiaro parzialmente soddisfatta, perché apprezzo la volontà del Governo di venire a confrontarsi - lo ripeto - e apprezzo anche alcune delle risposte che sono state fornite a me e agli altri colleghi che hanno presentato l'interrogazione, ma rimangono dei punti in sospeso, che sono fondamentali. Da una parte c'è un procedimento penale, che veniva citato poco fa e che sostanzialmente sta dando sempre ragione alle amministrazioni dello Stato che si sono costituite in giudizio e alle associazioni che nel tempo e più volte avevano presentato le denunce. Tuttavia, ed è questo quello che i cittadini poi colgono, ci sono ancora questi rifiuti inquinanti di dimensioni gigantesche, posti sotto un telo vicino a siti abitati, vicino alla gente, vicino ai cittadini, e questa situazione dura da anni. Per quanto, quindi, io apprezzi il fatto che finalmente si dia una risposta alle interrogazioni ed apprezzi molti atti, come la costituzione parte civile e la diffida, credo però che ci voglia un intervento ancora più energico, con la creazione di una task force che coinvolga la Regione, il Ministero, le Forze dell'ordine, perché i fondi che venivano citati ancora non vengono utilizzati. I rifiuti stanno lì, sotto un telo: si tratta di una distesa infinita, è uno scandalo internazionale. Inoltre, come è stato giustamente detto, il rischio di contaminazione delle acque che interessano la metà della popolazione dell'Abruzzo è un rischio incombente, ed è stato peraltro denunciato. Le rassicurazioni che sono pervenute - sapete bene come funziona in queste circostanze - non sono state sufficienti, quindi c'è anche un allarme sociale. Ringrazio pertanto della risposta ed apprezzo alcune delle azioni che il Governo, per il tramite dei Ministeri, ha intrapreso, ma chiedo una maggiore determinazione rispetto a questa, che è una questione nazionale, se non internazionale, e che merita di essere trattata come un'emergenza, che dura peraltro da tanti anni. Forse è il momento, anche a seguito dei pronunciamenti del TAR e del tribunale di Chieti, di comporre un quadro d'intervento: quei rifiuti da lì vanno tolti, perché stanno determinando un inquinamento delle falde acquifere di tutto il territorio di dimensioni gigantesche, e questo francamente credo che non ce lo possiamo permettere. Stiamo peraltro parlando di un territorio inserito in un'area di cratere sismico, almeno in parte, e limitrofo ai parchi nazionali d'Abruzzo, quindi questa vicenda determina anche un appannamento dell'immagine dell'Abruzzo come terra di parchi e di natura incontaminata.
ParlaMint-IT_2014-05-29-LEG17-Sed-252.u10	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario perché dalla sua relazione si evince quantomeno che il problema è sotto gli occhi del Ministero. Dalle risposte che ci ha fornito, infatti, riusciamo ad intravedere che ci può essere, da parte del Governo, l'intenzione di tenere viva l'attenzione su questa grande problematica. Sono anni che si parla dell'area inquinata del polo chimico di Bussi. Dopo queste ultime indagini condotte dalla procura, è emersa una responsabilità penale molto forte per chi ha perpetrato questo misfatto ecologico che ha sottoposto ad un grave rischio la salute dei cittadini di un territorio molto vasto, poiché il polo chimico è situato nell'area di Bussi sul Tirino ma ha un comprensorio vastissimo. Noi che, insieme agli amministratori locali, siamo i rappresentanti di quei territori ogni giorno raccogliamo richieste da parte dei cittadini che sollecitano di provvedere alla bonifica di questa zona. Trattandosi, appunto, di un territorio molto vasto, secondo una stima condotta da esperti, ci vorrebbero almeno 600 milioni di euro per mettere innanzitutto a riparo la salute degli abitanti e per far sì che questo sito sia reindustrializzato. In un momento di crisi così profonda e pesante per il nostro Paese, infatti, c'è anche un grande problema di occupazione e un intervento di reindustrializzazione consentirebbe anche di creare posti di lavoro. Abbiamo fatto assemblee e consigli comunali straordinari, in cui abbiamo accolto le istanze degli amministratori e della popolazione stessa. Credo che, al di là dell' iter che la magistratura sta seguendo, sia importantissimo che il Governo si impegni assolutamente nell'iniziare a provvedere alla bonifica, così come è stato fatto in altre parti del nostro Paese, per dare un segnale vero. Siccome Bussi risulta essere un comune del cratere del terremoto del 2009, il Governo Berlusconi, allora, con un decreto-legge, mise a disposizione 50 milioni di euro. Lei, signora Sottosegretario, giustamente ha detto che probabilmente queste risorse sono state impegnate, ma noi vorremmo cominciare a vedere l'avvio dell'operazione di bonifica. Poi, naturalmente, essendo stato individuato come problema nazionale, occorre che si continui a seguirlo. Il Governo si deve impegnare in questo momento, perché questo è un problema sociale sul fronte dell'occupazione, ma anche un problema per la sicurezza e la salute dei cittadini. Seguiremo, quindi, con grande attenzione i passi che il Governo farà da questo punto di vista, anche per avere la garanzia delle risorse da mettere a disposizione. Temo, infatti, che di quei 50 milioni - ho paura a controllare - non sia rimasto quasi più niente. Non dico di impegnare una cifra come 600 milioni, ma occorre intanto cominciare a considerare il problema e a metterlo nel bilancio del nostro Paese, perché è una questione molto importante.
ParlaMint-IT_2014-05-29-LEG17-Sed-252.u11	[[Domando di parlare.]] [[PRESIDENTE. Ne ha facoltà.]] Signora Presidente, anch'io ringrazio per la risposta che è stata data all'interrogazione presentata in questi giorni dell'anno scorso. Stando a quanto ha detto la collega, dobbiamo essere contenti che dopo un anno quantomeno sia stata data una risposta. Il problema di Bussi è veramente grave. Credo sia un problema un po' troppo sottovalutato da tanti, non soltanto da chi ha avviato lì l'industrializzazione e ha, quindi, creato i problemi di inquinamento, ma anche da chi ha amministrato a livello regionale e locale. In ogni caso, non si è attenzionato preventivamente questo problema. Da quello che lei ha riferito, infatti, vi è stato un danno per la salute: su tale questione ho apprezzato che, oltre a dare una risposta sulla situazione attuale di Bussi, lei, signora Sottosegretario, abbia prestato attenzione anche ai danni alla salute che sono stati subiti. Mi auguro che Bussi venga assolutamente considerato come sito di interesse nazionale - quale è - e che quindi vengano destinati fondi adeguati a restituire sicurezza alla popolazione che vive in quei luoghi. Il sito di Bussi, infatti, si trova in una collocazione particolare, nelle Gole di Popoli, in cui vengono raccolte tutte le acque dell'Abruzzo. Peraltro, continuano ad esserci possibili contaminazioni per le acque che attraversano questi territori, essendo presenti siti come, ad esempio, la discarica Tre Monti che presentano ancora un inquinamento. Al contrario, l'area di Bussi vera e propria, quella dell'alto Tirino è assolutamente incontaminata. Questa situazione ha danneggiato anche l'economia del posto. In quella zona, infatti, ci sono enormi vasche - le più grandi d'Europa - di allevamento delle trote (e, in particolare, di una trota specifica) e vi è un bellissimo sito di interesse turistico e paesaggistico, che non può essere danneggiato. Deve, quindi, essere fatto un intervento serio sull'area inquinata che riguarda la parte bassa di Bussi, dunque il basso Tirino, per la quale ci sono anche le mappature delle sostanze sotterrate. Per realizzare una bonifica totale i costi stimati sono altissimi, come ha affermato anche l'ISPRA, perché si parla di 8 miliardi. Si può però cominciare ad intervenire - se lo si vuole fare - per spostare i metalli pesanti situati in quell'area prima che si sviluppi il percolato. Finora non c'è, ma poiché i materiali sono stati coperti con un telo, il pericolo sussiste. Prima che si verifichi questa drammatica situazione di ulteriore danno, che interesserebbe gran parte delle acque dell'Abruzzo, come ho spiegato prima credo si possa intervenire tempestivamente per spostare i metalli pesanti - ripeto - qualora lo si voglia fare, individuandoli e togliendoli da quel sito. È importante che ci si interessi per mettere in sicurezza i corsi d'acqua che scorrono in quella zona. Ringrazio il rappresentante del Governo per la risposta ed auspico che vi siano tempestivi interventi e buone notizie sui finanziamenti.
ParlaMint-IT_2014-05-29-LEG17-Sed-252.u12	Segue l'interrogazione 3-00528 su un tragico evento accaduto in un'azienda a conduzione cinese nel distretto industriale di Prato. Il rappresentante del Governo ha facoltà di rispondere a tale interrogazione.
ParlaMint-IT_2014-05-29-LEG17-Sed-252.u13	Signora Presidente, passo ad illustrare l'interrogazione presentata dalla senatrice Fedeli inerente le misure che, a seguito dell'incendio divampato lo scorso 1° dicembre a Prato all'interno di un laboratorio di confezioni che ha causato la morte di sette cittadini cinesi, il Governo intende adottare al fine di contrastare la dolorosa piaga del lavoro nero e sommerso. Al riguardo, faccio preliminarmente presente che il Documento di programmazione per l'attività di vigilanza, annualmente predisposto dal Ministero che rappresento, contiene per l'anno 2014 linee direttrici specificamente volte ad intensificare i controlli finalizzati alla repressione del fenomeno del lavoro clandestino ed irregolare di aziende gestite da cittadini cinesi nell'ambito delle attività manifatturiere, del commercio e dei pubblici esercizi. Nel corso degli ultimi anni, infatti, sono state avviate specifiche iniziative sull'intero territorio nazionale per contrastare il fenomeno in questione, alcune delle quali hanno riguardato proprio il distretto manifatturiero di Prato. Preciso in proposito che a supporto di tali iniziative il Ministero che rappresento ha provveduto ad istituire, già a decorrere dal 2012, in favore della Direzione territoriale del lavoro (DTL) di Prato un apposito fondo destinato al pagamento di interpreti di lingua cinese. Con specifico riferimento all'attività di vigilanza, il personale ispettivo operante presso la DTL di Prato nel corso dell'anno 2013 ha complessivamente verificato 968 aziende e irrogato 949 maxisanzioni per lavoro nero (corrispondenti al 23,66 per cento delle maxisanzioni irrogate complessivamente nell'intera Toscana). Nel settore industria, in particolare, sono state ispezionate 292 aziende e irrogate 745 maxisanzioni per lavoro nero (equivalenti al 64 per cento delle sanzioni irrogate, nello specifico settore, nell'intera Regione Toscana). I risultati dell'attività di vigilanza riferita al primo trimestre dell'anno 2014 si presentano sostanzialmente in linea con quelli dell'anno 2013, per quanto attiene al numero di aziende ispezionate dalla DTL di Prato, e pari a 233 (circa il 10 per cento del dato regionale). Le maxisanzioni per lavoro nero irrogate sono state invece 121 (corrispondenti a circa il 23 per cento di quelle irrogate nell'intera Toscana). In particolare, con riferimento al settore industria, sono state ispezionate 82 aziende e irrogate 102 maxisanzioni per lavoro nero, equivalenti al 53 per cento delle sanzioni irrogate, nello specifico settore, nell'intera Toscana. Inoltre, a conferma del costante impegno profuso nel contrasto al fenomeno del lavoro irregolare e sommerso, segnalo che nel corso del 2013 l'Ufficio territoriale del lavoro di Prato, congiuntamente al Nucleo ispettorato del lavoro (NIL) e al gruppo Carabinieri per la tutela del lavoro di Roma, ha partecipato a mirate iniziative di vigilanza nel distretto manifatturiero della Provincia, nell'ambito del «Patto per Prato sicura 2013». Tale operazione, che ha rinnovato gli analoghi impegni già sottoscritti nel 2007 e nel 2010, ha consentito di attivare un'azione sinergica tra tutti gli attori istituzionali presenti sul territorio (Polizia di Stato, Carabinieri, Guardia di finanza, Ministero del lavoro e delle politiche sociali, INPS, INAIL, ASL, ARPAT, Polizia municipale, Agenzia delle entrate, Polizia provinciale, Corpo forestale dello Stato, Vigili del fuoco), da attuarsi attraverso una programmazione a cadenza settimanale di interventi mirati, nell'ambito di un tavolo operativo che si riunisce sotto il coordinamento della questura di Prato. Ricordo inoltre che - a seguito dell'incendio divampato lo scorso 1° dicembre all'interno di un laboratorio di confezioni, che ha causato la morte di sette cittadini cinesi - la Direzione generale per l'attività ispettiva del Ministero ha provveduto a predisporre un programma straordinario di contrasto al lavoro nero e alle implicazioni ad esso connesse sul piano della tutela della salute e della sicurezza nei luoghi di lavoro. In tal senso, si è proceduto all'individuazione di 11 uffici territoriali del lavoro - corrispondenti a quelle aree caratterizzate, negli ultimi anni, da una maggiore incidenza del fenomeno in questione - con il compito di svolgere un'attenta operazione di intelligence e di analisi delle caratteristiche specifiche del tessuto economico e produttivo del territorio di competenza. In particolare, le citate strutture territoriali sono state chiamate ad effettuare - secondo le modalità del cosiddetto accesso breve - un numero minimo di 11.000 controlli specificamente orientati alla verifica dell'impiego di manodopera in nero. Successivamente al tragico evento del 1° dicembre 2013, nell'ambito della definizione degli obiettivi annuali dell'azione ispettiva di competenza delle strutture territoriali del lavoro contenuta nel Documento di programmazione per l'attività di vigilanza per l'anno 2014, il competente ufficio del Ministero, che rappresento, ha previsto l'estensione all'intero territorio nazionale dell'iniziativa straordinaria di contrasto al lavoro nero avviata nel dicembre dello scorso anno, prevedendo l'effettuazione di almeno 50.000 «accessi brevi» (comprensivi degli 11.000 iniziali) da parte del personale ispettivo di tutti gli uffici territoriali del lavoro. Preciso inoltre che, in considerazione della stretta correlazione esistente fra l'occupazione di manodopera in nero e gli illeciti in materia di salute e sicurezza, i predetti accertamenti ispettivi saranno finalizzati all'individuazione delle violazioni che impattano con maggior gravità anche sul piano della tutela psicofisica dei lavoratori, con il coinvolgimento - ove possibile - delle aziende sanitarie locali per l'effettuazione di accessi congiunti nei confronti delle imprese interessate. Al fine di consentire l'aggiornamento progressivo e l'analisi dei dati acquisiti è stata inoltre prevista l'effettuazione di un costante monitoraggio delle risultanze dell'attività di vigilanza straordinaria. Voglio inoltre ricordare che il Piano di vigilanza - adottato dall'INPS con determinazione dello scorso 14 aprile - ha individuato nel settore manifatturiero l'area di intervento maggiormente a rischio per la Regione Toscana, in quanto caratterizzata da un'elevata concentrazione di aziende gestite da imprenditoria cinese, con tassi di irregolarità contributiva particolarmente significativi. Da ultimo, segnalo che nell'ambito del «Patto per Prato sicura 2013», lo scorso 12 dicembre il Ministro dell'interno ha presieduto il «Tavolo nazionale per Prato» finalizzato a sviluppare, in sinergia con le istituzioni elettive della Toscana, con i singoli Ministeri e con i vertici delle Forze dell'ordine, un piano di interventi di prevenzione e contrasto dei fenomeni di illegalità connessi all'imprenditoria straniera.
ParlaMint-IT_2014-05-29-LEG17-Sed-252.u14	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il sottosegretario Bobba per la risposta che ha voluto dare. Signor Sottosegretario, noi abbiamo presentato questa interrogazione il 3 dicembre 2013 perché l'incidente a cui facciamo riferimento è avvenuto domenica 1° dicembre. Purtroppo, il 18 maggio scorso, due domeniche fa, c'è stato un altro incendio in un capannone a Prato, vicino al macrolotto. Fortunatamente non c'è stato alcun morto, ma ci sono stati due intossicati e molto probabilmente ce n'erano altri che sono però scappati. Questo per dirle che Prato conferma, anche in questo caso, il fatto di essere la quarta città cinese europea, con un pezzo di popolazione ufficiale, ma con un numero quasi altrettanto grande di persone che risiedono in modo illegale sul nostro territorio e che vivono in capannoni dove si lavora, si dorme, si mangia, si tengono i bambini, con le sbarre alle finestre, dove si dorme in loculi piccolissimi, in condizioni igieniche estremamente disagevoli e molto pericolose. Vorrei altresì segnalare la situazione di grande isolamento, ricordando che questi cittadini cinesi non parlano l'italiano e dormono di giorno e lavorano di notte, perché i camion vengono caricati di notte, con i capannoni che si trovano di solito in zone precise. Ci siamo occupati di questo fenomeno varie volte. Esiste un intervento molto preciso che è stato fatto anche dalla Regione Toscana. In occasione dell'ultimo incidente di cui ho parlato, quello avvenuto il 18 maggio, Enrico Rossi, presidente della Regione Toscana, ha dichiarato: «È una tragedia fotocopia che ci ricorda che, in quest'area, c'è un bubbone da estirpare, che ha due facce: l'illegalità delle condizioni di vita dei lavoratori cinesi e la rendita dei capannoni che, anche in questo caso, è riconducibile a proprietari italiani». Presidente, la Regione Toscana dal dicembre 2013 ha attivato un percorso molto importante e venerdì prossimo - in una data che sembra studiata, ma che in realtà non lo è - presenterà il piano straordinario di intervento, un piano triennale, multilingue, in cui la Regione ha impegnato 10 milioni di euro, che riguarderà tutta l'area vasta centro, cioè Prato, Firenze, Pistoia ed Empoli. Tale piano prevede un potenziamento dei controlli, che verranno quintuplicati rispetto al numero dei controlli previsti dai livelli di assistenza nazionale, e il valore verrà ulteriormente raddoppiato nella ASL 4 di Prato. Pertanto, con le informazioni che lei ci ha dato prima, con questo lancio del piano straordinario d'intervento, con il protocollo d'intesa siglato fra la Regione Toscana, la procura generale della Repubblica presso la corte d'appello di Firenze, la procura della Repubblica presso il tribunale di Firenze, quello di Pistoia e quello di Prato per il rafforzamento nel territorio dell'area vasta centro delle azioni finalizzate alla vigilanza, alla sicurezza sui luoghi di lavoro, al contrasto al lavoro sommerso e alla promozione delle politiche d'integrazione e di sostegno alle situazioni di difficoltà, abbiamo una ragionevole aspettativa del miglioramento della situazione. Tutto questo anche perché si cominciano a precisare una serie di punti. Si cominciano, per esempio, a mirare i controlli nelle situazioni in cui c'è un maggior consumo di energia elettrica o nelle zone periferiche dove sono stati costruiti particolari capannoni. Si sono insomma individuate le zone su cui intervenire. Si comincia ad investire anche nel tentativo di mitigare i problemi sociali, quelli sorti a seguito per esempio delle attività preventive e repressive (molte volte questi lavoratori restano nei guai), a favorire l'integrazione dei cittadini extracomunitari, ma anche a favorire il contrasto alla dispersione scolastica. Però, signor Sottosegretario, c'è bisogno di un intervento del Governo verso il Governo cinese, perché non si possono fare interventi solo a valle: bisogna controllare il processo assolutamente illegale di importazione di manodopera e di importazione dei materiali, perché nella splendida Prato, quella dei grandi filati e delle alte firme, in questo momento si produce utilizzando tessuti che vengono dalla Cina di bassissima qualità e realizzando una produzione di bassissima qualità.
ParlaMint-IT_2014-05-29-LEG17-Sed-252.u15	Segue l'interrogazione 3-00811 sulla progressiva riduzione dell'insegnamento della filosofia nei licei e nelle università. La rappresentante del Governo ha facoltà di rispondere a tale interrogazione.
ParlaMint-IT_2014-05-29-LEG17-Sed-252.u16	Signora Presidente, gli onorevoli senatori interroganti fanno riferimento ai progetti sperimentali di innovazione metodologico-didattica, con scansione quadriennale, che verranno attuati, su autorizzazione del Ministero, in talune scuole secondarie di secondo grado per l'anno scolastico 2014-2015. A tale riguardo, richiedono assicurazioni che da questi progetti non derivi una possibile riduzione dell'orario di insegnamento della filosofia. Informo, in proposito, che le istituzioni scolastiche statali che sperimenteranno i suddetti progetti sono in numero di sei e che per ciascuna di esse è stato autorizzato il funzionamento di una sola prima classe sperimentale. Preciso che i corsi di studio autorizzati dovranno in ogni caso garantire, anche attraverso il ricorso alla flessibilità didattica e organizzativa consentite dall'autonomia scolastica, l'insegnamento di tutte le discipline previste dai piani di studio, in modo da assicurare agli alunni il raggiungimento degli obiettivi specifici di apprendimento e delle competenze previsti per il quinto anno dei licei e degli istituti tecnici, entro il termine del quarto anno, secondo il progetto definito dai singoli istituti scolastici. In effetti, i progetti di innovazione non consistono nel mero taglio di un anno scolastico, bensì in una rimodulazione dell'intero percorso di studi, che prevede un maggior carico orario nei due bienni nei quali i progetti si articolano, i cui esiti saranno costantemente monitorati da comitati scientifici appositamente costituiti, ai fini di una valutazione dei risultati conseguiti. Per quanto riguarda il settore universitario, ricordo che le università hanno piena autonomia nell'attivazione degli insegnamenti all'interno dei settori scientifico-disciplinari dei corsi di studio. Desidero comunque precisare che non è intenzione del Ministero ridurre il peso della cultura umanistica a favore di una crescita della cultura scientifica, nella consapevolezza che entrambe sono fondamentali per il completo sviluppo culturale degli studenti.
ParlaMint-IT_2014-05-29-LEG17-Sed-252.u17	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il sottosegretario D'Onghia. Siamo soddisfatti di quello che lei ha detto, in particolare rispetto ad un punto, ossia che le sperimentazioni quadriennali degli istituti di istruzione secondaria superiore prevedono una rimodulazione complessiva del carico orario nei due bienni, e non un mero taglio, per così dire, dell'ultimo anno. Voglio pensare che questo significhi che, anche fra l'attuale biennio e l'attuale triennio, ci sia una rimodulazione, perché se quest'ultima dovesse avvenire, com'è appunto il rischio da più parti indicato, con una riformulazione dei carichi orari interni all'attuale biennio e all'attuale triennio, ebbene il problema si porrebbe nuovamente. Il punto è che, ferma restando naturalmente l'autonomia degli istituti e delle università italiane, questa sperimentazione sta avvenendo - come indicato nell'interrogazione - contemporaneamente alla soppressione dell'insegnamento della filosofia teoretica, in particolare in alcuni corsi universitari delle facoltà di scienze dell'educazione e di pedagogia. Questo pone il rischio che, all'interno del nostro sistema d'istruzione secondaria e universitaria, si compia un'azione di rafforzamento, anche positiva, della cultura scientifica. È vero che, nonostante le eccellenze che il nostro Paese ha prodotto nel campo della cultura scientifica, forse c'è un ritardo, una sottovalutazione della centralità, dell'importanza della cultura scientifica e tecnologica, anche rispetto al contesto internazionale in cui ci muoviamo, ma è altrettanto vero che il consolidamento della cultura scientifica, se non vogliamo si limiti a diventare una mera esecuzione procedurale di tecniche, necessita di quello sguardo lungo che solamente un pensiero - un pensiero filosofico, un pensiero teorico - può dare per far sì che la scienza non si risolva in mere procedure e applicazioni di tecniche ma sappia essere invece indicazione di scelte, individuazione di prospettive, capacità di relazione, di comprensione e quindi di progettazione. Da questo punto di vista, sono soddisfatto della ricchezza della risposta. Rimane la preoccupazione che, nella rimodulazione dei programmi e dei carichi orari delle scuole secondarie superiori, in particolare di quelle poche scuole in cui oggi è presente l'insegnamento della filosofia, da una parte, e nella rideterminazione dell'articolazione dei piani di lavoro delle facoltà di scienza dell'educazione e di pedagogia, dall'altra, la filosofia venga sacrificata. Da questo punto di vista, prendo atto in maniera positiva dell'impegno che il Sottosegretario ha assunto qui, a nome del Governo, sulla volontà di fare in modo che non venga ridotta la portata di questo insegnamento all'interno del nostro sistema di istruzione e formazione, perché sarebbe veramente un venir meno rispetto a quella eccellenza del nostro pensiero, della nostra cultura, che proprio grazie alla sua creatività riesce oggi ad essere competitiva a livello internazionale anche dal punto scientifico, tecnologico e produttivo; e vi riesce proprio perché ha dietro quel pensiero lungo che una tradizione filosofica, culturale e teorica forte ha sostenuto nella storia del nostro Paese.
ParlaMint-IT_2014-05-29-LEG17-Sed-252.u18	Segue l'interrogazione 3-00819 sull'organizzazione territoriale dei percorsi abilitanti speciali, con particolare riferimento alla Sardegna. La rappresentante del Governo ha facoltà di rispondere a tale interrogazione.
ParlaMint-IT_2014-05-29-LEG17-Sed-252.u19	Signora Presidente, come ricordato dagli onorevoli senatori interroganti, con il decreto del direttore generale n. 58 del 2013 sono state attivate le procedure dei percorsi abilitanti speciali (PAS), introdotti dal decreto ministeriale n. 81 del 2013 al fine di valorizzare le professionalità conseguite dai docenti non abilitati in possesso di determinati requisiti di servizio. Gli interroganti rappresentano la situazione in cui sono venuti a trovarsi diversi aspiranti provenienti dalla Regione Sardegna e richiedono l'adozione di misure equitative idonee a garantire una regolare partecipazione ai percorsi. Al riguardo, informo che l'Amministrazione si è attivata per consentire la partecipazione della più ampia platea possibile ai corsi, dopo avere riscontrato alcune situazioni in cui non è stato possibile attivare i PAS nell'ambito di alcune Regioni. Si è infatti verificato che determinati atenei, per difficoltà tecnico-organizzative e anche a causa della presenza di un numero eccessivo ovvero, più spesso, esiguo di richiedenti l'abilitazione per alcune classi di concorso, si sono trovati nell'impossibilità di avviare i corsi. Il problema è stato risolto a livello generale attraverso la stipula di un'apposita convenzione, avvenuta in data 24 aprile 2014, tra il Ministero e il Centro per la formazione e lo sviluppo professionale degli insegnanti di scuola secondaria dell'Università degli studi Roma Tre, a seguito della quale il suddetto ateneo ha attivato percorsi abilitanti speciali con modalità on line. Il relativo bando per l'iscrizione ai corsi è stato emanato con decreto del Rettore in data 7 maggio 2014. Possono presentare domanda i candidati provenienti dall'intero territorio nazionale, e quindi anche dalla Sardegna, per classi di concorso non attivate dalle università della Regione di provenienza.
ParlaMint-IT_2014-05-29-LEG17-Sed-252.u20	[[Domando di parlare.]] [[PRESIDENTE. Ne ha facoltà.]] Signora Presidente, ringrazio la Sottosegretario per aver dato una risposta chiara a questa interrogazione, per cui mi ritengo estremamente soddisfatta. Quello che veniva richiesto dalla mia interrogazione infatti era proprio questo: che si potesse avviare una piattaforma sperimentale cui potessero accedere on line gli studenti.
ParlaMint-IT_2014-05-29-LEG17-Sed-252.u21	Lo svolgimento dell'interpellanza e delle interrogazioni all'ordine del giorno è così esaurito.
ParlaMint-IT_2014-05-29-LEG17-Sed-252.u22	[[Domando di parlare.]] [[PRESIDENTE. Ne ha facoltà.]] Signora Presidente, colleghi, due giorni fa l'assemblea dei soci Terna ha bocciato la richiesta di inserimento nello statuto sociale della cosiddetta clausola di onorabilità. Terna è in buona compagnia, avendo anche le assemblee di ENI e Finmeccanica bocciato la stessa richiesta. Riteniamo questi atti gravissimi. La clausola di onorabilità prevede l'ineleggibilità e la decadenza per giusta causa a seguito di una condanna, anche non definitiva, o una richiesta di rinvio a giudizio per una serie di reati amministrativi, fiscali e finanziari. Queste indicazioni sono codificate nell'allegato A della direttiva ministeriale del 24 giugno 2013, in ordine all'adozione di criteri e modalità per la nomina dei componenti degli organi di amministrazione e di politiche per la remunerazione dei vertici aziendali delle società controllate direttamente o indirettamente dal Ministero. Il ministro Padoan ha chiesto formalmente alle società di «discutere e deliberare in merito alla proposta di introdurre nello statuto sociale una apposita clausola in materia di requisiti di onorabilità e connesse cause di ineleggibilità e decadenza dei componenti il consiglio di amministrazione», ricevendone dinieghi a ripetizione. Nella risoluzione approvata dalla 10ᵃ Commissione permanente del Senato nella seduta dell'8 aprile 2014, a conclusione dell'esame dell'affare assegnato sui risultati delle principali società direttamente o indirettamente partecipate dallo Stato, con particolare riferimento ai settori di interesse della Commissione, si impegna il Governo, tra l'altro, a rispettare nella definizione delle liste i requisiti di onorabilità oltre a quelli di professionalità di cui alla lettera a), indicati nella mozione sulle nomine approvata il 19 giugno 2013 dal Senato. Abbiamo già chiesto con una interrogazione se il Ministro in indirizzo intenda, ed in quali termini, riproporre l'introduzione nello statuto sociale di ENI SpA e di Finmeccanica SpA, oltre che di tutte le società partecipate quotate in borsa, nelle quali ha il controllo azionario di fatto, di un'apposita clausola in materia di requisiti di onorabilità e connesse cause di ineleggibilità e decadenza dei componenti il Consiglio di amministrazione e se intenda adottare una comunicazione formale di dissenso dalle decisioni assunte dalle assemblee di ENI SpA e Finmeccanica SpA relativamente alle indicazioni di introdurre negli statuti un'apposita clausola in materia di requisiti di onorabilità e connesse cause di ineleggibilità e decadenza dei componenti del consiglio di amministrazione. In 10ᵃ Commissione promuoveremo la raccolta di firme per far sì che le risultanze della Commissione siano comunicate formalmente al Presidente del Senato affinché le sottoponga all'Assemblea. Chiediamo che il Ministro venga urgentemente a riferire in Aula su quanto accaduto nelle assemblee di Terna, ENI e Finmeccanica.
ParlaMint-IT_2014-05-29-LEG17-Sed-252.u23	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-05-29-LEG17-Sed-252.u24	Il Senato tornerà a riunirsi in seduta pubblica martedì 3 giugno, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,56).
