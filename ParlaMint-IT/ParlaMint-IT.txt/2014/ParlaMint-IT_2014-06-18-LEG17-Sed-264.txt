ParlaMint-IT_2014-06-18-LEG17-Sed-264.u1	La seduta è aperta (ore 9,32). Si dia lettura del processo verbale. GENTILE, segretario, dà lettura del processo verbale della seduta antimeridiana del 12 giugno.
ParlaMint-IT_2014-06-18-LEG17-Sed-264.u2	[[Domando di parlare.]] [[PRESIDENTE. Ne ha facoltà.]] Signora Presidente, chiedo la votazione del processo verbale, previa verifica del numero legale. Verifica del numero legale
ParlaMint-IT_2014-06-18-LEG17-Sed-264.u3	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). Il Senato è in numero legale. Ripresa della discussione sul processo verbale PRESIDENTE. Metto ai voti il processo verbale. È approvato.
ParlaMint-IT_2014-06-18-LEG17-Sed-264.u4	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-06-18-LEG17-Sed-264.u5	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 9,37).
ParlaMint-IT_2014-06-18-LEG17-Sed-264.u6	L'ordine del giorno reca la discussione delle mozioni 1-00262 (testo 2) , presentata dalla senatrice Pignedoli e da altri senatori, con procedimento abbreviato ai sensi dell'articolo 157, comma 3, del Regolamento, 1-00269 , presentata dal senatore Formigoni e da altri senatori, e 1-00275 , presentata dal senatore Gaetti e da altri senatori, sulla promozione di un «Patto globale per il cibo» per Expo 2015. Ha facoltà di parlare la senatrice Pignedoli per illustrare la mozione n. 262 (testo 2).
ParlaMint-IT_2014-06-18-LEG17-Sed-264.u7	Signora Presidente, signor Ministro, onorevoli colleghi, la mozione del Gruppo del Partito Democratico, che mi appresto a presentare, ha l'obiettivo di far esprimere l'Aula su un tema che già riguarda fortemente il nostro tempo... [[Brusio.]] PRESIDENTE. Colleghi, vi inviterei ad abbassare la voce, per rispetto di chi sta parlando. Prego, senatrice Pignedoli. ...ma che potrà diventare emergenza per le generazioni dopo di noi. Parlo delle grandi contraddizioni che riguardano la questione alimentare, il futuro del cibo. La forza di Expo 2015, dedicata al tema «Nutrire il pianeta, energia per la vita», proprio per il titolo che porta, oltre a rendere visibili la creatività e la capacità innovativa dei singoli sistemi alimentari, si misurerà anche in relazione al messaggio culturale che saprà lanciare sul tema della sicurezza alimentare. Intendo, per sicurezza alimentare, la definizione che diede il Summit mondiale dell'alimentazione del 1991, vale a dire «la condizione in cui tutte le persone, in ogni momento, hanno accesso fisico, economico e sociale a cibo sufficiente, sicuro, nutriente, che soddisfi le proprie necessità per poter condurre una vita attiva e in salute». Il tema della produzione, dell'accesso e del consumo del cibo pone a questo secolo contraddizioni e problematiche enormi, concatenate tra loro. Vi è l'esigenza di produrre di più e meglio per sradicare il problema della fame, per affrontare la forte crescita demografica attesa nei prossimi decenni. Parallelamente, però, vi è l'esigenza di diminuire l'impatto e l'impronta ambientale delle produzioni agricole. Lo ricordiamo: l'agricoltura produce a livello mondiale gas serra pari al 33 per cento delle emissioni e, sull'uso di acqua dolce disponibile a livello mondiale, il 70 per cento dei consumi riguarda l'agricoltura. Vi è l'urgenza di affrontare il devastante paradosso tra scarsità di cibo, da un lato, e sovranutrizione, dall'altro; di mettere un limite alle percentuali di destinazione di produzioni agricole a fini alimentari e a quelle a fini energetici; di risolvere la contraddizione vergognosa tra povertà alimentare e, parallelamente, gli sprechi di cibo lungo tutta la filiera; di affrontare la crescente finanziarizzazione dei mercati agricoli e il conseguente diffondersi dei fenomeni speculativi, prima delle derrate alimentari e ora delle terre coltivabili. Sono problemi di portata epocale, che devono trovare una centralità nelle politiche dei diversi Paesi; devono farci prendere nuove e più diffuse consapevolezze, per imboccare coraggiosamente nuove strade che invertano la spirale della povertà e della scarsità alimentare, che riconcilino il rispetto per il pianeta con il benessere dei suoi abitanti. Non le consideriamo dichiarazioni retoriche, che facciamo per dovere, per lasciare un documento, come si dice, per lasciare semplicemente agli atti. Lo facciamo affinché diventino input forti, convinti, che partano dalle Aule parlamentari ma si traducano in scelte concrete dei Governi, azioni convinte dei singoli Stati e, via, via, diventino riflessione comune, patrimonio delle comunità, scelte dei singoli, fino a cambiamenti di stili di vita. Affinché i singoli Stati, compreso il nostro, scelgano coraggiosamente di sostenere le azioni di prospettiva, cioè quelle più difficili, cioè quelle che non si traducono in consensi immediati ma in investimenti di prospettiva. Affinché si incentivino e si sostengano nelle politiche agricole le produzioni biologiche, le innovazioni, come l'agricoltura di precisione, quella basata sull'impiego di nuove tecnologie, programmate per un uso mirato di acqua, di suolo, di energia, programmate per una personalizzazione colturale (ovvero solo quanto serve e dove serve irrigare, arare, utilizzare energia), programmate per aumentare le rese produttive dei terreni, non con la chimica, ma con l'intervento tecnologico avanzato. Più rese produttive, migliore qualità, meno inquinamento: questo è l'obiettivo del secolo. Più raccolto per ciascuna goccia, come si usa dire. Grandi paradossi, tutti correlati, come dicevo: in una parte del mondo a milioni di persone è negato il diritto al cibo e in un'altra parte si può morire di sovranutrizione. Le cifre dicono tutto delle storture a cui stiamo assistendo. Ogni anno, a fronte di 36 milioni di persone che muoiono per mancanza di cibo, altri 29 milioni di persone muoiono per malattie correlate all'eccesso di cibo. Mentre cresce il fabbisogno di cibo, secondo la FAO, un miliardo e 300 milioni di tonnellate di cibo commestibile viene sprecato, ovvero una quantità quattro volte superiore a ciò che servirebbe per sfamare gli 868 milioni di persone malnutrite nel mondo. Mentre cresce il fabbisogno di cibo, solo il 55 per cento delle produzioni agricole è destinato alla nutrizione, la restante parte viene trasformata in biocarburanti e prodotti industriali. C'è dunque qualcosa che non funziona nella governance del pianeta, nelle politiche delle Nazioni, nelle scelte di sviluppo. Occorre sapere di più, studiare di più, approfondire le cause e le concause che determinano una insicurezza alimentare tanto devastante; aumentare il livello di consapevolezza sui fattori internazionali e di lungo periodo e non chiuderci nelle tattiche immediate, nelle dinamiche interne, non leggere tutto con uno sguardo di vicinato. Dobbiamo avere consapevolezza che i mercati internazionali agricoli sono particolarmente attraenti per le attività finanziarie speculative, dato che la volatilità dei prezzi è una loro caratteristica strutturale, perché i mercati dei futures di prodotti agricoli sono scarsamente regolamentati, perché la progressiva liberalizzazione dei mercati agricoli in un contesto di crescente interconnessione dei mercati è accompagnata da un afflusso di investitori a breve termine. Dobbiamo sapere che il risultato e le ricadute nei singoli Paesi della volatilità dei prezzi si abbatte sui produttori di alimenti e sui consumatori, cioè sugli gli anelli deboli della catena del valore. Dobbiamo avere consapevolezza del valore prezioso che sta assumendo nel nostro tempo il terreno coltivabile. Mentre nel nostro Paese e, in generale, in Occidente negli ultimi decenni il consumo di suolo agricolo ha conosciuto una accelerazione senza precedenti, nei Paesi in via di sviluppo sta andando in onda una vera e propria corsa all'oro, cioè l'acquisto delle terre ancora coltivabili da parte di soggetti finanziari, di Paesi con molta liquidità ma scarse estensioni coltivabili. Un fenomeno che progressivamente ridurrà la sicurezza e la sovranità alimentare delle popolazioni locali e porterà a nuove forme di colonizzazione. In positivo, invece, c'è un'ulteriore ed importante consapevolezza collegata a tutto questo: la consapevolezza del valore del patrimonio agroalimentare italiano Molte realtà del nostro Paese sono una concreta sintesi dei fattori di biodiversità, di salubrità, di nuove tecnologie mixate ad antiche tradizioni, esperienze uniche da far emergere proprio in occasione di Expo 2015. Mentre noi fatichiamo a frequentare i mercati esteri, il mondo ci verrà in casa di colpo e sarà una straordinaria occasione per un confronto in diretta di modelli e di crescita culturale, nonché un'occasione unica di promozione di livello internazionale, se si saprà cogliere questo all'interno di un progetto che esalti le differenze, ma dentro linee di indirizzo comuni a livello nazionale Nel 2015 avremo 147 Stati ospiti nel nostro Paese. Il documento strategico di Expo, che traccia le linee guida dell'evento, partendo dall'idea di «un nuovo umanesimo per lo sviluppo» parla di una «rivoluzione sostenibile» e propone un confronto internazionale sulle maggiori sfide legate al tema dell'alimentazione, in una «prospettiva comprensiva di tutti gli aspetti e di tutte le sfumature ideali e culturali del tema». Da tempo, poi, la fondazione Barilla Center lavora su questo obiettivo e ha promosso un'importante mobilitazione della società civile sul Protocollo di Milano, che ha sottoposto e aperto al contributo e alla condivisione di tutti i cittadini sui temi dell'agricoltura sostenibile, degli stili di vita e del contrasto allo spreco Ecco, noi oggi chiediamo che il Governo italiano sia convinto promotore di un confronto tra gli Stati partecipanti all'Esposizione 2015, che faccia crescere un forte interesse attorno ai diversi temi che possono poi portare ad un vero e proprio Protocollo globale del cibo, basato sui seguenti impegni: limiti di destinazione delle produzioni agricole tra cibo ed energia; iniziative per una regolamentazione uniforme dei mercati finanziari per evitare elusioni dovute alla mancanza di normative internazionali; incentivazione delle pratiche agronomiche ecosostenibili per un incremento produttivo nelle aree del mondo meno produttive per rispondere alla domanda di cibo in aumento; valorizzazione del ruolo dei produttori nel governo dei prodotti lungo tutta la filiera; incentivazione delle produzioni biologiche e dell'utilizzo di strumenti e tecniche agronomiche di precisione; contribuire ai lavori in corso a livello internazionale per il monitoraggio degli sprechi alimentari; valorizzazione e diffusione delle conoscenze prodotte nell'ambito delle principali iniziative europee e internazionali sul tema, a partire dal progetto europeo Fusions, cui partecipiamo come Paese con lo spin off dell'università di Bologna (Last Minute Market) e dall'iniziativa della FAO Save Food; propone l'adozione di specifici piani nazionali di prevenzione degli sprechi alimentari, come ha già iniziato a fare il Governo italiano; perseguire gli obiettivi di sviluppo fissati dalle Nazioni Unite sull'accesso permanente al cibo per tutte le fasce di popolazione, rendendo i sistemi di produzione più efficienti, assicurando l'accesso al mercato dei piccoli produttori alimentari. Si tratta, ancora, di favorire la diffusione di modelli nutrizionali attenti all'impatto sulla salute e sull'ambiente attraverso informazioni accessibili per scelte più consapevoli da parte dei cittadini. Infine, è importante che ci sia un impegno, in accordo con le Regioni, perché le realtà maggiormente rappresentative del sistema di eccellenze agroalimentari italiane siano concretamente coinvolte in questo evento di carattere economico, di crescita sociale e culturale, una sorta di «Expo dei territori» l'abbiamo definita, che presenti al mondo, con linee di indirizzo comuni, la sintesi migliore del sistema agroalimentare italiano. In conclusione, signora Presidente, ministro Martina, ciò che viene qui proposto è un'assunzione eccezionale di responsabilità a partire dal nostro Paese, un'assunzione di responsabilità, perché un problema di tale vastità, con così profonde interrelazioni, non può essere delegato a nessun altro. Nel parere del Comitato economico e sociale europeo su «Commercio e sicurezza alimentare» si annovera, nelle conclusioni, la sicurezza alimentare globale tra i fondamentali diritti umani e si individuano l'insicurezza alimentare e la malnutrizione nel contempo quale causa ed effetto della povertà e del sottosviluppo: il benessere nutrizionale non è soltanto una conseguenza dello sviluppo, ma anche un suo presupposto. E, dopo approfondite analisi, le conclusioni risultano fin troppo semplici: solo con una responsabilità diffusa, con cambiamenti a partire da sé, la responsabilità di tutti, ognuno in quota parte, si potrà imboccare una soluzione possibile per gli anni a venire. Infatti, come risponde giustamente Mario Campli, il relatore del parere del Documento europeo, alla domanda: «Chi nutrirà il mondo?» la risposta è: «Solo il mondo potrà nutrire il mondo». E io credo che i Parlamenti e i Governi debbano essere davanti a trainare questo enorme impegno e questo enorme cambiamento. [[Applausi dal Gruppo PD e del senatore Formigoni]] PRESIDENTE. Ha facoltà di parlare il senatore Formigoni per illustrare la mozione n. 269.
ParlaMint-IT_2014-06-18-LEG17-Sed-264.u8	Signora Presidente, sin dal momento in cui il nostro Paese presentò la candidatura di Milano per l'Expo 2015 (era allora l'anno 2007), noi scegliemmo di contraddistinguere quella candidatura per un fortissimo impegno sul tema stesso dell'esposizione, avendo l'ambizione di voler fare dell'Expo di Milano 2015 un forum internazionale di riflessione e di dibattito, culturale, politico e sociologico, che portasse anche la comunità internazionale ad assumere forti e vincolanti impegni su un tema così delicato come quello dell'alimentazione, della lotta alla fame e della sicurezza alimentare. E questo elemento fu sempre apprezzato sia dal Bureau International des Expositions, sia dai più avveduti tra i Paesi della comunità internazionale, che poi appoggiarono la candidatura di Milano. Voglio sottolineare questo aspetto, perché le mozioni che oggi il Senato è chiamato a discutere vanno esattamente in quella direzione. E sono grato alla collega Pignedoli che nel suo intervento ha voluto citare quel documento strategico che nel 2012 ebbi l'onore di promuovere come Presidente della Regione Lombardia e che reca, assieme alla firma dell'allora Presidente della Regione, le firme prestigiose dell'allora presidente del Consiglio dei Ministri, professor Mario Monti, del segretario generale del BIE, Vicente Loscertales, del presidente della Commissione europea, Manuel Barroso, e del segretario generale dell'ONU Ban Ki-moon. Per la prima volta - lo sottolineo - l'Italia, nell'organizzare il suo Expo, si è dimostrata capace di radunare attorno a un documento, non fatto di aria fritta, ma di contenuti profondi e di impegni importanti, le istituzioni mondiali più interessate alla materia. Ecco perché credo che la discussione questa mattina non sia affatto rituale o scontata, ma entri nel vivo, anzi, nel vivissimo, del dibattito mondiale su questi temi. La mozione che ho l'onore di firmare per primo, insieme agli altri colleghi che hanno voluto condividerla con me, richiama anche gli impegni che la recente Assemblea generale dell'ONU ha ribadito nell'esaminare, in un evento speciale, lo stato di conseguimento degli otto obiettivi di sviluppo del Millennio al 2015. Com'è a tutti noto, il primo e più importante di questi obiettivi è sradicare la povertà estrema e la fame, ed è stato specificato che il mondo si è impegnato a dimezzare la percentuale di persone che soffrono la fame dal momento in cui il documento fu firmato al 2015. Questo traguardo ancora non è stato raggiunto: oggi vengono ancora calcolati in 842 milioni gli uomini e le donne in condizioni di denutrizione, il 12 per cento della popolazione mondiale, come riporta il rapporto della FAO sullo stato dell'insicurezza alimentare nel mondo. Ma certamente è possibile notare un miglioramento della situazione, se è vero - com'è vero - che venti anni fa, nella prima metà degli anni Novanta, la popolazione denutrita sul totale della popolazione presentava un'incidenza del 19 per cento. In vent'anni abbiamo ridotto i sofferenti per fame del 35 per cento; l'obiettivo che ci siamo impegnati a raggiungere è dunque fortemente sfidante, ma anche non impossibile. I sistemi alimentari sostenibili sono stati posti dalla FAO al centro della più recente Giornata mondiale dell'alimentazione. Come sapete, i sistemi alimentari sono costituiti dall'ambiente, dalle persone, dalle istituzioni e dai processi con cui le derrate agricole vengono prodotte, trasformate e portate ai consumatori. È evidente l'intento della FAO di evidenziare la necessità di un'azione ampiamente integrata. Con il termine «sostenibili» la riflessione sulla sicurezza alimentare e sulla nutrizione è ricondotta dalla FAO nel più ampio processo di ricostruzione dell'Agenda globale post 2015 dello sviluppo. Due sono le direzioni verso le quali si orienta la discussione per rendere la cooperazione internazionale più efficace per lo sviluppo. La prima è affiancare gli obiettivi per la costruzione della pace e degli Stati (il cosiddetto peacebuilding and State building goal ), e la seconda è tenere conto degli obiettivi di sviluppo sostenibile (il sustainable development goal). Sul secondo punto, dal Vertice Rio+20 del giugno 2012 è scaturito un gruppo di lavoro che ha presentato precise osservazioni su uno spettro ancora ampio di temi, e questo costituirà uno dei tavoli principali del processo di costruzione delle politiche post 2015 nella forma di gruppo di lavoro di alto livello. Il lavoro confluirà nell'Agenda post 2015 promossa dal segretario generale dell'ONU Ban Ki-moon e troverà definitiva approvazione nella Assemblea generale dell'ONU convocata per settembre 2015. Da qui si ricava chiaramente come il processo per la definizione del framework per lo sviluppo post 2015 si colloca perfettamente dentro il calendario della nostra Expo e chiama l'Italia ad assumere un ruolo centrale. Sappiamo poi che l'Italia ha anche un'altra grande occasione nella quale svolgere un ruolo adeguato alla sua grande storia, ed è il semestre italiano di Presidenza del Consiglio dell'Unione europea. Su tutto questo desidero ricordare che l'Unione europea è stata insignita del Premio Nobel per il suo contributo alla pace, alla democrazia e ai diritti umani. L'Unione europea, sebbene sia legittimo chiedere ai nostri Paesi di fare di più, è comunque, ancora oggi, il più grande donatore internazionale: ricordo che nel 2012 ha donato 55,2 miliardi di euro. Abbiamo però bisogno di un approccio più strategico alla riduzione della povertà, che possiamo e dobbiamo rendere operativo nell'ambito del quadro finanziario pluriennale 2014-2020, con particolare riferimento alla riva Sud del Mediterraneo. Desidero poi ricordare che le Nazioni Unite hanno decretato il 2014 l'anno internazionale dell'agricoltura familiare, per porre in risalto l'enorme potenziale degli agricoltori a livello familiare nella lotta alla fame e per la preservazione delle risorse naturali. Su questi temi si è recentemente pronunciato anche Papa Francesco, che nel suo messaggio alla Giornata mondiale della alimentazione della FAO ha ricordato il tema della famiglia rurale e il ruolo della famiglia nell'educazione alla solidarietà e a uno stile di vita che superi la cultura dello scarto e metta realmente al centro ogni persona e la sua dignità. È in questo quadro, signora Presidente, che si collocano gli impegni che, con la mozione di cui sono il primo firmatario, noi chiediamo al Governo italiano. Ne elenco brevemente quattro. Il primo è promuovere in Italia iniziative mirate a favorire la più ampia e consapevole partecipazione volontaria delle istituzioni pubbliche, delle rappresentanze imprenditoriali, del terzo settore e del mondo della comunicazione al dibattito sul futuro dell'alimentazione. Il secondo è collegare tale impegno al dialogo già avviato con le organizzazioni internazionali e con i Governi dei Paesi che saranno protagonisti di Expo 2015. Il terzo impegno è porre la questione della sostenibilità mondiale dei sistemi alimentari nell'agenda del semestre italiano di Presidenza del Consiglio dell'Unione europea. Il quarto è svolgere un ruolo attivo nel favorire le più rilevanti azioni che emergono dalla società civile, come quella promossa nel corso del 5° Forum internazionale sul cibo e la nutrizione, in cui è stato proposto il Protocollo di Milano, un accordo globale sull'alimentazione e la nutrizione da sottoscrivere durante Expo 2015. Nella mozione individuiamo anche i sette grandi filoni tematici, che non elenco, per contribuire, anche sul piano tecnico e scientifico, ad individuare interventi e buone pratiche da tradurre in politiche pubbliche rivolte a raggiungere concreti obiettivi per costruire sistemi alimentari sostenibili. Concludo dicendo che la sfida che le istituzioni politiche, gli organismi internazionali e la società civile sono chiamati ad affrontare è quella di mostrare che è possibile garantire oggi in questo mondo cibo sufficiente buono e sano e uno sviluppo sostenibile a tutta l'umanità. Questo può essere raggiunto attraverso un nuovo approccio che sappia coniugare tutte le conoscenze scientifiche e tecnologiche, i risultati più avanzati della ricerca, la collaborazione tra istituzioni pubbliche e private dentro una consapevolezza del ruolo e della responsabilità che l'uomo ha di fronte alle risorse della natura. Signor Presidente, signori colleghi, l'Expo 2015 potrà e dovrà essere l'occasione per condividere un nuovo modello di sviluppo e di sicurezza alimentare sul versante della security e della safety che abbia al centro la persona umana e il suo rapporto con l'ambiente. Questo è il nostro impegno. Questo mi auguro e sono sicuro che il nostro Paese saprà raggiungere. [[Applausi dal Gruppo NCD e della senatrice Pignedoli.]] PRESIDENTE. Ha facoltà di parlare il senatore Gaetti per illustrare la mozione n. 275.
ParlaMint-IT_2014-06-18-LEG17-Sed-264.u9	Signora Presidente, Ministro, Governo, senatori, quando la senatrice Pignedoli mi ha riferito che avrebbe presentato una mozione con oggetto l'agricoltura, fui molto felice, in quanto in quest'Aula non se ne è mai parlato in modo compiuto: solo qualche emendamento, qualche accenno sugli aspetti economici dell'agricoltura in corso di discussione del DEF. Questo spiega come nella nostra mozione siano state elencate numerose questioni, sulle quali non c'è mai stata la possibilità di un'analisi compiuta. Per me, che sono medico patologo, l'agricoltura assume un valore importante, in quanto credo fortemente in quello che diceva il filosofo Feuerbach, nel secolo scorso, ovvero: «Noi siamo quello che mangiamo». Oggi aggiungere: «Noi siamo quello che mangiamo e respiriamo». Ma se sull'aria singolarmente non possiamo incidere più di tanto, sull'alimentazione ognuno è artefice delle proprie scelte. In realtà, il cibo influenza non solo il fisico, ma anche la coscienza e il modo di pensare. Oggi in Europa sei dei sette rischi principali di morte prematura (pressione del sangue, colesterolo, indice di massa corporea, consumo insufficiente di frutta e verdura, poca attività fisica e abuso di alcol) derivano da come mangiamo, beviamo e ci muoviamo. Il crescente numero di persone obese o sovrappeso in Europa è particolarmente allarmante. La Commissione europea auspica un approccio integrato, che coinvolga le parti interessate a livello locale, regionale, nazionale ed europeo. È proprio per l'importanza del problema la Commissione ha scritto il Libro bianco intitolato: «Una strategia europea sugli aspetti sanitari connessi all'alimentazione, al sovrappeso e all'obesità», in quanto vuole contribuire a ridurre i rischi associati alle cattive abitudini alimentari e alla mancanza di attività fisica. Le contraddizioni che stiamo osservando sono sotto gli occhi di tutti: migliaia di morti per fame si mescolano a migliaia di morti per obesità. Siamo al paradosso: utilizziamo pesticidi costosissimi, dannosissimi (che peraltro non aumentano più di tanto la produzione e servono solo per salvaguardare la forma, l'aspetto visivo del prodotto) e poi spendiamo miliardi di euro per i controlli laboratoristici. Questo meccanismo perverso serve solo per aumentare i profitti delle multinazionali, a danno dei cittadini. Sarebbe sufficiente impedire l'uso dei pesticidi, migliorando nello stesso momento la salute dei cittadini e riducendo il prezzo dei prodotti, sui quali si scaricano i costi delle analisi. Questi pesticidi li ritroviamo dentro di noi. Non c'è bisogno di essere scienziati, basta leggere un comune quotidiano, del 6 giugno 2014, su cui si legge che l'Agenzia statunitense per la protezione dell'ambiente (EPA) ha ricevuto una delegazione di scienziati, ambientalisti e madri preoccupate perché nel latte materno - sì, nel latte materno - è stato trovato il glifosato, un erbicida utilizzato sulle colture geneticamente modificate. Hanno rilevato la presenza di glifosato nel latte materno in tre campioni su dieci (quindi, nel 30 per cento della popolazione), a livelli compresi tra 76 e 166 microgrammi per litro. Si tratta di limiti inferiori ai 700 microgrammi al litro ammessi dall'EPA - ci siamo inventati anche i valori soglia - che l'anno scorso aveva innalzato e che quest'anno sta pensando di abbassare. Ma anche in Europa non stiamo meglio. Le analisi su 35 campioni di urine fatte dalla Friends of the Earth hanno dimostrato che nell'ultimo anno la quantità di glifosato è aumentata di ben dieci volte. Voglio rimarcare come i valori soglia siano differenti fra gli Stati Uniti e l'Europa (alla faccia della scientificità dei dati): come che il glifosato faccia meno male ai cittadini americani, per cui i valori soglia sono più alti, mentre fa più male agli europei, per cui i valori soglia devono essere più bassi. Questo dimostra la poca autorevolezza di molti enti, sia di ricerca che istituzionali, che rispondono più alle multinazionali che all'etica. Vorrei che prestaste attenzione a questo fatto, pubblicato da Eurostat: la qualità della vita in termini di salute si è ridotta negli ultimi anni in Italia. È vero, sì, che viviamo più a lungo, ma, se nel 2004 l'inizio delle patologie era fissato a 71 anni di età (prima si andava in pensione a 60 anni, quindi uno aveva dieci anni di buona qualità di vita, poi si ammalava, per morire ad 80 anni), oggi invece si comincia ad ammalarsi a 62 anni (nove anni di meno), quindi si faranno gli ultimi anni di lavoro (visto che si va in pensione a 70 anni) con questo gravame. Aumenteranno quindi i costi sanitari ed aumenteranno anche i disagi per le persone. Il cibo è diventato mezzo di scambio per fare profitto, senza badare più alla sua salubrità. I grandi istituti internazionali si inventano limiti, valori soglia sotto i quali non ci sarebbe il danno. L'uso di certe sostanze, unitamente all'inquinamento industriale, ha danneggiato l'ambiente, il suolo, l'acqua e l'aria, che ci danno la vita e che ora dovremo disinquinare. Appare evidente che l'alimentazione non può essere scissa dall'ambiente, dalla salute, dagli stili di vita, dalla commercializzazione, dai trasporti e in definitiva dal senso stesso della vita. Bisogna ripensare molti aspetti, non solo migliorare le produzioni con gli OGM (come vogliono farci credere). Bisogna rivedere i trattati internazionali, come il TTIP, e ridurre gli sprechi imposti dal marketing. La maggior parte dei prodotti li acquistiamo con gli occhi, non con il naso. Vengono buttate tonnellate di cibo perché non corrispondono agli standard. La zucchina vale se è lunga 12 centimetri; più lunga è meno richiesta dal mercato. Perché? Non si sa. Bisogna parlare di come disinquinare i nostri territori, per permettere un nuovo tipo di sviluppo. In questa sede vorrei ricordare un amico, Gaspare Gasparini, che un giorno andò negli Stati Uniti e lì apprese che Mantova era inquinata da diossina e da molte altre sostanze, lì apprese che abbiamo 420 bambini malformati ogni 10.000 nascite. Si sorprese che lì tutti sapessero, mentre noi mantovani sapevamo poco. Si diede da fare, ipotizzando uno sviluppo economico diverso. Se la chimica aveva creato dei problemi, la chimica doveva risolverli. Ipotizzava un polo tecnologico di ricerca che aiutasse i giovani ricercatori, creando occupazione e migliorando l'ambiente. Aveva organizzato numerose conferenze, perché voleva che l'Expo parlasse al mondo di queste opportunità. Invece l'Expo è gravato da molti problemi: ritardi nei lavori, infiltrazioni mafiose, corruzione, spreco di denaro pubblico, devastazione di un territorio agricolo. Esso non appare l'unica sede idonea per trattare le problematiche innanzi riferite. Il Governo italiano e le forze politiche che compongono la maggioranza parlamentare hanno indicato nella sola Expo l'occasione di confronto su questi temi. Invece i punti sopra elencati devono essere continuamente presenti nella vita dei cittadini e non è sufficiente che siano relegati ad oggetto di un'esposizione, la quale non ha nessuna capacità di incidere sulla legislazione, sui comportamenti della società, limitandosi solo ad un aspetto particolare, commerciale e consumistico, contrario persino ai principi ispiratori della stessa Expo. L'opportunità di creazione e realizzazione di quel tipo di Expo è sempre stata ritenuta paradossale e stigmatizzata dal Movimento 5 Stelle, che è favorevole invece allo scambio di idee. Poteva essere fatta in modo diverso, come il progetto dell'università di Milano di Expo diffusa e sostenibile. Pertanto noi chiediamo al Governo di impegnarsi soprattutto aiutando i Paesi in via di sviluppo a produrre là il cibo; questo eviterebbe anche le catastrofi umane che stiamo vivendo in questi giorni. Chiediamo di avviare le procedure per attivare la clausola di salvaguardia contro gli OGM. Chiediamo soprattutto interventi finalizzati a sanare le dinamiche produttive da cui deriva un eccessivo spreco di prodotti alimentari. Ma soprattutto noi crediamo che sia importante porre in essere delle apposite campagne informative, anche attraverso il servizio pubblico radiotelevisivo. Ci raccontano che l'osteoporosi si cura mangiando più calcio, ma non c'è niente di più falso. La porzione di calcio necessaria nell'osteoporosi è molto limitata; va spiegato invece che vanno mangiate meno proteine. E questo lo dico rivolgendomi al mio ordine, l'ordine dei medici, che sembra più attento a valutare le questioni dell'ENPAM anziché quelle della salute pubblica. Vanno aumentati i fondi all'università e agli altri organismi di ricerca al fine di assicurare la preparazione dei professionisti del domani. Se pensate che ai medici, nel curriculum universitario, vengono fornite semplicemente dieci ore di formazione sull'alimentazione, come potranno insegnare un'alimentazione corretta ai malati che visiteranno se non hanno a monte una cultura in proposito? Credo sia molto importante promuovere una collaborazione con le scuole di ogni ordine e grado, perché è attraverso l'educazione dei bambini che si comincia a migliorare la salute della cittadinanza. È importante anche intervenire attraverso la ristorazione pubblica e alberghiera, mentre su questo argomento avete appena approvato la riduzione del 5 per cento delle spese invece di partire da lì, con il consumo di prodotti locali e di qualità, ma di qualità vera e non qualità garantita dai valori soglia, inventati da noi per permettere a cibi che sarebbero immangiabili di diventare commestibili! [[Applausi dal Gruppo M5S.]] A questo punto chiediamo anche di bloccare tutte quelle opere legate all'Expo per le quali non sono stati assegnati appalti, non esistono rischi di pagamento di penali e quelle i cui lavori verranno presumibilmente terminati a manifestazione conclusa, facendone venire meno funzionalità e motivo di esistenza. Il tempo a mia disposizione sta per finire, quindi concludo ricordando che nella mozione abbiamo chiesto molti altri interventi, sui quali speriamo che il Governo e soprattutto la discussione collettiva possano davvero incidere. [[Applausi dal Gruppo M5S.]]
ParlaMint-IT_2014-06-18-LEG17-Sed-264.u10	Dichiaro aperta la discussione. È iscritto a parlare il senatore Vaccari. Ne ha facoltà.
ParlaMint-IT_2014-06-18-LEG17-Sed-264.u11	Signora Presidente, ministro Martina, onorevoli colleghi, innanzitutto voglio ringraziare la collega Pignedoli e gli altri senatori per aver messo al centro della discussione del Senato, un anno prima di Expo 2015, questa mozione così importante e vorrei con questo mio intervento provare ad allargare la riflessione che da essa si è sviluppata. Oggi sta diventando sempre più evidente come i problemi cruciali, quali l'energia, l'ambiente, i cambiamenti climatici, la povertà e la disponibilità di cibo, non possano essere compresi separatamente: sono problemi sistemici, interconnessi e interdipendenti. Il dilemma fondamentale alla base di tutti questi problemi sembra essere l'illusione che su un pianeta limitato sia possibile una crescita illimitata. Gli sconvolgimenti atmosferici non sono più un'eccezione ma una modifica strutturale con cui la politica e le istituzioni devono misurarsi. Verrebbe da dire che cambia il clima, ma noi no. Lunedì scorso, il Gruppo del Partito Democratico ha tenuto un importante seminario in Senato di approfondimento su questi temi, con diversi esperti, soggetti istituzionali, amministratori locali, associazioni ambientaliste e d'impresa, con i quali si è condivisa e riaffermata, tra le diverse priorità, la necessità di dotare il nostro Paese di una strategia nazionale di adattamento ai cambiamenti climatici. Cosa c'entra tutto ciò con Expo 2105? Io sono convinto che la sfida della crescita e dell'occupazione non possa essere disgiunta dal fronteggiare efficacemente il fenomeno dei cambiamenti climatici e dagli effetti che questi hanno già ed avranno sul nostro territorio e sull'economia agricola ad esso legata. Infatti, secondo le evidenze scientifiche presentate sia nell'ultimo rapporto di valutazione dell'IPCC, sia nel recente rapporto dell'Agenzia europea dell'ambiente, nei prossimi decenni l'Europa ed in particolare la regione del Mediterraneo dovrà far fronte ad impatti dei cambiamenti climatici particolarmente negativi che trasformeranno il Mediterraneo in una delle aree più vulnerabili d'Europa. Gli impatti negativi attesi nei prossimi decenni sono correlati principalmente ad un innalzamento eccezionale delle temperature medie e massime, all'aumento della frequenza e intensità di eventi meteorologici estremi ed alla riduzione delle precipitazioni annuali medie e dei flussi fluviali, con conseguente possibile calo della produttività agricola, perdita di ecosistemi naturali e di terreni coltivabili. Pertanto, l'obiettivo principale di una strategia nazionale ed europea di adattamento ai cambiamenti climatici è elaborare una visione su come affrontare in futuro l'impatto di detti cambiamenti, individuando un set di azioni ed indirizzi per far fronte ad essi, comprese le variazioni climatiche e gli eventi meteorologici estremi. In tal modo sarà possibile ridurre al minimo i rischi derivanti da questi cambiamenti, proteggere la salute e il benessere e i beni della popolazione, i prodotti della terra, preservare le risorse e il patrimonio naturale. Ecco allora il nesso inscindibile tra ciò che la mozione pone al centro della nostra riflessione e i cambiamenti climatici. Lo dico da rappresentante di un territorio e di una Regione che ha vissuto, come e più di altre, sulla sua pelle gli effetti di questi cambiamenti con circa 2,7 miliardi di danni al comparto agricolo solo negli ultimi anni, su un sistema dove l'agroalimentare ha un peso molto importante soprattutto per l'economia locale, l' export ed il suo legame profondo con la storia, la cultura e le tradizioni di una terra. Le produzioni DOP e IGP sono concentrate nei Paesi mediterranei e l'Italia è la Nazione che ne detiene il maggior numero; in particolare, l'Emilia Romagna e Modena, il mio territorio, ne detengono il numero maggiore. La forza di questo sistema agroalimentare, saldamente inserito in un sistema regionale, che colloca l'Emilia-Romagna al primo posto per fatturato export, è data dalla grande varietà di produzioni di qualità, da una grande storia legata al vissuto degli insediamenti agricoli, da tradizioni che non si sono perse, dal riconoscersi nell'identità e nei valori legati alla trasformazione del prodotto e dalla conseguente coesione sociale del tessuto agricolo. Anche per questo è decisivo e fondamentale che all'interno di Expo 2015 trovi spazio una riflessione profonda su come si debba e si possa tutelare tutta questa ricchezza colturale, di biodiversità, di produzioni tipiche, di identità e valori dagli stravolgimenti che un clima cambiato può determinare. La presidenza italiana del prossimo semestre europeo può svolgere su questo un ruolo importante in Europa e verso la comunità internazionale, di traino e a tutela di una fetta molto importante della propria economia, 1'unica che durante questa terribile crisi che stiamo vivendo ha rappresentato un punto di forza del sistema Paese nel mondo. Dentro ad un nuovo progetto europeo di sviluppo sostenibile, equo e inclusivo, in grado di affrontare sia la crisi economica e finanziaria sia quella ecologica e climatica, promotore di nuove attività produttive green, trasformatore di molte di quelle esistenti, serve mettere al centro dell'iniziativa dell'Italia in Europa azioni coerenti ed efficaci, tra cui anche quella di un patto globale per il cibo. A partire dal protocollo di Milano, cioè, bisogna puntare su un'agricoltura europea di qualità, senza OGM, assicurando la piena integrazione dei requisiti ambientali e la riduzione degli impatti inquinanti, valorizzando di tale agricoltura le tipicità nonché il ruolo multifunzionale: il ruolo di presidio del territorio e di tutela della biodiversità, di sostegno alle attività che aumentano l'occupazione in agricoltura attraverso la filiera corta, le agroenergie. Solo così la ricaduta a medio-lungo termine di Expo ci permetterà di capire che la biodiversità del nostro territorio, se rispettato e tutelato, può essere una ricchezza immensa anche in termini di prodotto interno lordo. Ho terminato, Presidente. Voglio concludere sottolineando come con la nostra mozione il nostro Paese, per tramite del suo Governo, potrà affrontare i prossimi mesi di presidenza UE con una consapevolezza e con un sostegno politico importante per tanti motivi. Uno di questi è senza dubbio la riduzione dello spreco alimentare. Anche per questo sono orgoglioso, da suo conterraneo, che in occasione di Expo 2015 sia lo chef tristellato Michelin Massimo Bottura a realizzare un progetto di grande valore culturale, che - lo voglio ricordare - coinvolgerà molti altri chef italiani e internazionali: egli, infatti, lavorerà con altri colleghi per proporre un riutilizzo degli scarti alimentari dei ristoranti e dei punti di ristoro di Expo 2015 nella mensa ambrosiana degli indigenti. L'idea servirà per dimostrare che siamo quello che mangiamo e che nulla di commestibile può essere considerato scarto, che lo scarto può essere materia prima... PRESIDENTE. Concluda, senatore, per favore. VACCARI (PD). ...che la lotta per ridurre gli sprechi può renderci persone migliori, farci risparmiare, tutelare l'ambiente, ridurre le disuguaglianze fra le diverse parti del mondo. [[Applausi dal Gruppo PD e dei senatori Buemi e Di Biagio]] [[PRESIDENTE. È iscritta a parlare la senatrice Padua. Ne ha facoltà.]]
ParlaMint-IT_2014-06-18-LEG17-Sed-264.u12	Signora Presidente, anch'io voglio complimentarmi con la senatrice Pignedoli per il lavoro prezioso e l'attenzione importante che ha portato in Aula questa mattina, parlando finalmente dell'Expo in maniera propositiva e positiva per il grande valore che potrà avere non solo per il nostro Paese, ma - penso - per il mondo intero. L'Expo 2015 è certamente un'occasione di straordinaria importanza per lo sviluppo del nostro Paese, ma è anche la grande occasione dove i rappresentanti della comunità internazionale potranno confrontarsi, per fare quelle scelte politiche necessarie a risolvere uno dei grandi Obiettivi dello sviluppo del millennio fissati dall'ONU nel 2000: eliminare la povertà e la fame nel mondo. Come rivela il rapporto 2013 sul raggiungimento degli Obiettivi di sviluppo del millennio, passi avanti sono stati fatti. Tuttavia, permane una situazione di estrema gravità per ciò che riguarda la percentuale di popolazione sottonutrita a livello globale, che è pari a quasi il 15 per cento nel periodo che va dal 2010 al 2012. Vorrei puntare soprattutto l'attenzione sulla riduzione degli sprechi, sulla necessità di intraprendere delle azioni locali per diminuire la fame nel mondo e sull'educazione alimentare nei Paesi sviluppati ma anche in quelli in via di sviluppo. È necessario e non più procrastinabile trovare soluzioni a questa insopportabile realtà, cioè a questa mancanza di raggiungimento degli obiettivi detti. Si spreca una quantità incredibile di cibo, molto di più di quello che servirebbe per nutrire l'umanità che continua a morire di fame o ad ammalarsi per malnutrizione. È quasi schizofrenica la realtà cui assistiamo: oggi, paradossalmente, per ogni persona malnutrita nel mondo ve ne sono due obese o in sovrappeso. D'altra parte, a fronte di 36 milioni di persone che muoiono per mancanza di cibo, altre 29, ogni anno, decedono per malattie correlate ad un'eccessiva e scorretta alimentazione. Il documento strategico di Expo pone l'alimentazione al centro di una grande riflessione che ne considera tutti gli aspetti ideali e culturali: dalla lotta alla fame alla sostenibilità, alla salute e al cibo come strumento di pace ed espressione culturale. Visto il poco tempo a mia disposizione, vorrei riflettere soprattutto su due punti. In primis è indispensabile, a mio parere, modificare le distorsioni della catena alimentare dovute a fattori tecnici, economici e comportamentali. Bisogna riconoscere il contributo positivo della cooperazione e degli accordi a lungo termine sulla filiera alimentare tra agricoltori, distributori e consumatori. In una logica di sostenibilità, la valorizzazione dell'agricoltura locale, oltre ad essere un fattore di reddito, protezione e salvaguardia del territorio da un punto di vista idrogeologico, non deve essere contrapposta alla grande distribuzione, che rischia di fagocitarla. L'esistenza e la difesa dei piccoli agricoltori porta dei vantaggi che non sono assolutamente trascurabili, a partire dalla salubrità dei cibi alla garanzia di mantenere la loro ampia varietà e specificità nel rispetto della biodiversità. Non bisogna poi dimenticare tutto quel lato connesso all'educazione alimentare, fonte primaria di benessere, che conduce il consumatore a saper scegliere i cibi in maniera consapevole e a responsabilizzarsi sulle ripercussioni, positive o negative, che possono avere sulla propria salute e su quella dei propri cari. Ciò non vale solamente per il nostro mondo occidentale ma anche per i Paesi in via di sviluppo, che rischiano di copiare le cattive prassi e di ripetere quanto noi stiamo già facendo nel nostro mondo. E allora penso alla rivalorizzare della nostra dieta mediterranea, che è stata inserita nel 2010 nella lista UNESCO del patrimonio immateriale dell'umanità, quale modello nutrizionale che ha effetti postivi sulla salute in chiave di prevenzione ma anche come modello culturale fondato sull'insieme di competenze, pratiche e tradizioni legate al cibo e alla sua valenza sociale ed ambientale. Tale dieta, come ben sappiamo, prevede la scelta preferenziale di alcuni alimenti, rispettando i tempi saggi della natura, in aperto contrasto con quanto ci viene proposto da logiche commerciali che non badano alla salute dei cittadini ma ci «indirizzano» verso il consumo di cibo assolutamente squilibrato dal punto di vista nutrizionale. PRESIDENTE. Senatrice Padua, concluda, per favore. PADUA (PD). Sì, signora Presidente. Ripeto qui ciò che diciamo in tante altre occasioni: è davvero importante proteggere noi stessi ma sopratutto i nostri bambini da tutti quegli stimoli continui che ricevono dai mass media a consumare merendine, barrette e quant'altro che, dobbiamo ricordare, sono molto più scorrette da un punto di vista nutrizionale rispetto ad un magnifico piatto di pastasciutta italiana. È assolutamente sconsigliabile fare queste scelte. Concludo sottolineando che rispettare i tempi della natura vuol dire anche alimentarsi con ciò che la natura ci dà nelle varie stagioni: così gli agrumi si mangiano in inverno perché hanno la vitamina C e l'uva si mangia in estate perché contiene tanta acqua, invece di fare al contrario e quindi consumare combustibile, sporcare il nostro ambiente e inquinare ulteriormente, e mangiare in modo scorretto. Ancora, sottolineo la valenza del cibo come strumento di pace: infatti, come si può pensare di avere un mondo più giusto, senza guerre, un mondo di pace se la gente continua a morire di fame? PRESIDENTE. Concluda, senatrice Padua, è la seconda volta che glielo dico. PADUA (PD). Rivolgo un appello forte a non scordarsi di chi ogni giorno ancora muore, non solo per le guerre, ma anche di fame. Forse fa le guerre proprio perché muore di fame. [[Applausi dal Gruppo PD.]] [[PRESIDENTE. È iscritta a parlare la senatrice Blundo. Ne ha facoltà.]]
ParlaMint-IT_2014-06-18-LEG17-Sed-264.u13	Signora Presidente, colleghi, «Chi mangia dimentica la fame altrui» diceva il medico e saggista austriaco Franz Fischer. Sulla base di questa sua convinzione, secondo i drammatici dati diffusi dal Programma alimentare mondiale delle Nazioni Unite, in questo momento storico ci sono 925 milioni di persone affamate di cui ci stiamo dimenticando. Dopo la parziale riduzione registratasi negli anni Ottanta e nella prima metà degli anni Novanta, il numero di coloro che soffrono la fame è ritornato drammaticamente a salire, a causa dei continui e repentini cambiamenti climatici, della scarsità delle infrastrutture agricole ma soprattutto dell'eccessivo sfruttamento dell'ambiente. Paradossale è che, secondo le ultime statistiche della FAO, il 98 per cento delle persone che si trovano in una condizione di povertà estrema e di malnutrizione viva nei Paesi in via di sviluppo. Tale dato deve farci riflettere non solo sul modello di sviluppo economico adottato da questi Paesi, geograficamente collocati in Asia, America Latina e vicino Oriente, ma anche sulla validità della dicitura «Paesi in via di sviluppo» per Nazioni che all'incremento vertiginoso del PIL non fanno poi corrispondere un proporzionale incremento dei diritti. Ancor più paradossale è che, nonostante tali criticità, non si faccia assolutamente nulla per ridurre lo spreco di tonnellate di cibo, quantificato annualmente in 1,3 miliardi di tonnellate, e per ridurre l'ingente spesa pubblica sanitaria. Infatti, nutrire in modo corretto e regolamentare i mercati sono gli obiettivi da darsi per contrastare la povertà, la fame e la malattia, piuttosto che nascondere gli interessi economici dietro apparenti interessi di salute e benessere. Occorre pensare ad una vera e propria rivoluzione alimentare e ad un diverso approccio con il cibo. Per questo serve anche una nuova educazione alimentare che prenda avvio nelle scuole primarie e si ispiri ai recenti e validissimi studi anche sul «fruttarismo sostenibile» e sulla «alimentazione alternativa», oltre che al progetto europeo «Frutta nelle scuole», finalizzato ad educare i bambini già dalla tenera età ad abitudini alimentari più corrette. Occorre rendere il consumatore consapevole degli sprechi di cibo, di acqua e di energia. È evidente, quindi, il bisogno di un riequilibrio di questa gestione scellerata delle risorse, nella direzione di una netta diminuzione del numero degli allevamenti intensivi e della quantità di terreni e di suolo adibita all'alimentazione degli animali a vantaggio di una vera e propria eco-conversione, anche parziale, della zootecnia in carpotecnia, ossia in tecnologia applicata al frutto, che preveda coltivazione con metodi biologici e biodinamici, e il rispetto delle condizioni di terreno e clima adatti alle specie vegetali maggiormente compatibili con la specie umana (frutta dolce, frutta grassa, frutta ortaggio), attraverso la sempre valida leva dell'incentivo fiscale. L'eco-conversione in carpotecnia della zootecnia incrementerebbe la produttività e ridurrebbe i costi di produzione consentendo altresì una riduzione del consumo di acqua necessaria per gli allevamenti intensivi. Negli ultimi anni il consumo di carne e di ogni altro cibo di origine animale ha prodotto un considerevole aumento del numero degli animali allevati che per svilupparsi, crescere e produrre hanno anche loro bisogno di nutrirsi. Tuttavia, le risorse alimentari consumate da questi animali sono di gran lunga maggiori di quelle che producono sotto forma di carne, latte e uova. Credo quindi sia importante, colleghi, pensare ad una vera e propria rivoluzione dell'educazione alimentare. È importante soprattutto ripensare lo scellerato uso che facciamo dei terreni coltivabili destinati, con prevalenza assoluta, alla zootecnia. [[Applausi dal Gruppo M5S]] [[PRESIDENTE. È iscritta a parlare la senatrice Elena Ferrara. Ne ha facoltà.]]
ParlaMint-IT_2014-06-18-LEG17-Sed-264.u14	Signora Presidente, onorevoli colleghe e colleghi, signor Ministro, signor rappresentante del Governo, la mozione 1-00262 in discussione oggi in quest'Aula affronta una tematica di fondamentale importanza per il nostro Paese. L'Expo del prossimo anno è senza dubbio una grande occasione economica, commerciale, di sviluppo e di promozione, certo, ma è innanzitutto una grande, grandissima scommessa culturale. Così l'ha definita il presidente del Consiglio Renzi all'ultima assemblea del Partito Democratico: una scommessa culturale da vincere, sì, certo, con le politiche globali agricole, ma soprattutto con un patto educativo, a partire dalle scuole. Lo suggerisce la stessa tematica di Expo: «Nutrire il pianeta». Una filosofia che rimodula il rapporto tra uomo e natura sulla base di una consapevolezza intima e condivisa di quanto l'ambiente, la terra, il suolo, l'acqua, la vita siano loro stesse risorse da alimentare. Lo possiamo fare in una logica di sostenibilità, di innovazione e di qualità. Un nuovo modello agricolo, una più equa distribuzione delle risorse, un'attenzione più concreta alla qualità delle produzioni sono obiettivi possibili. E se proprio l'Italia, il Paese del cibo per eccellenza, la culla della dieta mediterranea (di cui si è parlato poc'anzi), chiamata a organizzare l'appuntamento sull'alimentazione più importante della storia moderna, noi tutti dobbiamo essere responsabilmente preparati. Come? Lo ha indicato in questi giorni lo stesso Presidente del Consiglio: «Per investire sul food dobbiamo ricostruire l'identità italiana». Per farlo non basta parlare di quanto è buono il made in Italy, serve maggiore consapevolezza della straordinaria varietà, tradizione, conformazione territoriale, produzione e lavorazione agroalimentare che il nostro Paese annovera. Unicità e patrimoni che devono - sottolineo: devono -contribuire alla nostra ripresa economica, essendo in grado di ingenerare opportunità turistiche, commerciali e industriali; possibilità che dobbiamo coltivare sostenendo ricerca e formazione. Incominciamo dalla scuola, attivando percorsi formativi sull'educazione al cibo in vista dell'Expo. Insegniamo ai nostri studenti il valore della sostenibilità, l'importanza di una distribuzione più equa delle produzioni, il rispetto delle risorse alimentari, la passione per l'agricoltura e l'allevamento, i benefici di un'alimentazione sana, le possibilità del riuso e le tante applicazioni del riciclo, la bellezza di conoscere la storia, cioè l'origine e la trasformazione dei prodotti che caratterizzano la nostra tradizione enogastronomica. Come per la cultura, anche per la promozione del cibo di qualità è necessario costruire una domanda consapevole. Conoscere significa mettere nelle mani del consumatore gli strumenti per valutare il prodotto e le produzioni. Sarà quindi maggiore la richiesta di informazioni e di trasparenza ai quali l'offerta dovrà rispondere. Una regola di mercato tanto semplice quanto efficace nella lotta alla contraffazione e a sostegno della tracciabilità. La Giornata mondiale dell'ambiente, che si celebra domani in tutto il mondo, ci insegna che gli sprechi sono sì un problema etico ed economico, ma anche un danno per l'ambiente: buttare il cibo vuol dire buttar via terreno, acqua ed energia. Eppure, secondo un sondaggio appena realizzato da Waste Watchers, solo quattro italiani su dieci ne sono consapevoli. È un problema culturale. È dall'impegno del singolo cittadino che dipende il conseguimento di grandi traguardi che le comunità internazionali si sono prefissati: per esempio, l'obiettivo della FAO e del World Food Programme è di ridurre del 50 per cento entro il 2020 l'attuale spreco di oltre un milione e 300.000 tonnellate di cibo commestibile. Non c'è bisogno di partire da zero: sono tanti i percorsi, nazionali e internazionali, che possono offrire uno stimolo prezioso e che possiamo tradurre nei nostri prossimi comportamenti quotidiani. Lo stesso Piano nazionale di prevenzione dello spreco alimentare prevede l'introduzione dell'educazione alimentare e ambientale tra le materie obbligatorie nelle scuole, una campagna di comunicazione nazionale su questi temi e regole più semplici per le donazioni di cibo invenduto. Secondo il Banco alimentare ogni anno in Italia vengono buttati via 12 miliardi e 300 milioni di euro di cibo consumabile. Le cose, per fortuna, stanno lentamente cambiando: circa un miliardo di euro in alimenti viene recuperato da supermercati e mense e ridistribuito a istituzioni di beneficenza. Anche in Europa ci sono esempi di buone prassi: come i due grandi frigoriferi collocati nel cortile di un condominio di Berlino, riforniti gratuitamente da supermercati e aziende che hanno merce prossima alla scadenza. Quindi solidarietà, ma anche tecnologia, come la sperimentazione - già in atto - di confezioni che cambiano colore man mano che si avvicina la data di scadenza, in modo da avvertire chi le ha in frigorifero. Inoltre, occorre promuovere comportamenti consapevoli: per esempio, non è detto che la frutta buona deve essere per forza bella, come è già stato sottolineato. In questi giorni il Presidente del Consiglio si è recato in Cina, nel mercato più importante dell'economia mondiale. Il vino italiano compre solo il 6 per cento delle importazioni: c'è quindi un margine di crescita incalcolabile per il nostro Paese e il futuro export. Tra meno di un anno moltissimi rappresentanti della Nazione che consuma più riso al mondo saranno in Italia per l'Expo. Avremo il mondo in casa, come diceva la collega Pignedoli. Ma come immaginiamo di rappresentare la nostra impareggiabile produzione risicola, la qualità dei nostri piatti e la bellezza delle nostre risaie, se neppure noi sappiamo distinguere l'arborio dal carnaroli? Il lavoro importantissimo che sta facendo il ministro Martina su questo settore è davvero notevole, ma va inquadrato in una cornice di carattere culturale. Anche per questo ringrazio ancora la collega Pignedoli e sostengo convintamente la mozione n. 262 (testo 2). [[Applausi dal gruppo PD.]]
ParlaMint-IT_2014-06-18-LEG17-Sed-264.u15	Dichiaro chiusa la discussione. Comunico che è stato presentato l'ordine del giorno G1, già stampato e distribuito, che il senatore Candiani ha chiesto di illustrare. Ne ha facoltà.
ParlaMint-IT_2014-06-18-LEG17-Sed-264.u16	Signora Presidente, onorevoli senatori, questa è certamente l'occasione per dare risalto alla finalità principale di Expo 2015, vale a dire, in questo caso, tutto ciò che riguarda l'alimentazione e il suo valore. L'ordine del giorno presentato dalla Lega Nord mette in evidenza un aspetto che riteniamo complementare e certamente non meno importante rispetto ad Expo che, ricordiamolo, viene ospitato a Milano, quindi in Italia. Ci riferiamo particolarmente, oltre a quanto già accennato nelle mozioni, alla necessità di porre un freno allo spreco di cibo e a promuovere un uso più consapevole dello stesso, a partire naturalmente dalle scuole, dove si deve sviluppare il senso più profondo del valore legato alla nutrizione. Con questo ordine del giorno mettiamo dunque in evidenza un aspetto che riteniamo estremamente importante, proprio perché Expo è un'iniziativa di rilievo, che si svolge nel nostro Paese ed è utile a mettere in risalto le qualità e il valore delle produzioni enogastronomiche del nostro territorio. Chiediamo a tal fine al Governo un impegno a proteggere le denominazioni e il mercato dalle contraffazioni. Purtroppo siamo abituati a numeri molto elevati. Solo in Italia il valore delle contraffazioni legate all'agroalimentare ammonta a più di un miliardo di euro, ma in tutto il mondo si arriva addirittura a 60 miliardi di euro, in termini di valore di mercato, per le contraffazioni legate al made in Italy. Al riguardo, signora Presidente, rivolgo a lei un appello: cominciamo a dare un esempio, facendo in modo che nella mensa del Senato ci siano solo prodotti realmente made in Italy. Purtroppo, infatti, a distanza di più di un anno dall'appello che già feci lo scorso anno, continuiamo ad avere un olio con l'etichetta con la bandierina italiana, con scritto «Olio Italia», ma quando si gira la bottiglia e si legge l'etichetta posteriore ci si accorge che nulla di italiano c'è in quel prodotto. Anche su questo dobbiamo dare l'esempio. Se dagli esempi si parte, si può anche chiedere ai cittadini di essere corretti nell'acquisto. Chiediamo, quindi, al Governo di muoversi in sede comunitaria affinché tutto ciò che riguarda il made in Italy e la nostra produzione agroalimentare sia seriamente tutelato, senza avere alcuna inibizione in termini anche di proposta ai partner europei. Non è possibile che ci sia una nostra sudditanza su questi temi, considerata la qualità della produzione enogastronomica del nostro Paese, che si distingue sui territori e che porta addirittura l'Italia ad avere 261 prodotti iscritti al registro dell'Unione europea, che rappresentano circa un quarto di tutte le denominazioni europee protette e le indicazioni geografiche protette. Questo rappresenta, ovviamente, un grande valore da non disperdere e da promuovere. Occorre tenere in considerazione il fatto che non ci può essere qualità del prodotto se non c'è protezione delle tradizioni e delle culture che hanno prodotto queste eccellenze. Su questo, quindi, chiediamo al Governo di impegnarsi in adeguate campagne di educazione, per far conoscere la qualità dei nostri prodotti e - come dicevo prima - di impegnarsi, soprattutto a partire dalle scuole, per promuovere con campagne ad hoc sentimenti che portino alla prevenzione dello spreco di cibo, a partire dalle mense scolastiche, per proseguire nelle famiglie, dove si svolge e si sviluppa realmente la persona. [[Applausi dal Gruppo LN-Aut.]]
ParlaMint-IT_2014-06-18-LEG17-Sed-264.u17	[[Domando di parlare.]] [[PRESIDENTE. Ne ha facoltà.]] Signora Presidente, intervengo semplicemente perché, essendo stati, ad ora, presentati quattro tra mozioni e ordini del giorno e avendo a portata di mano una convergenza, non su un unico testo, ma per votare, probabilmente e auspicabilmente, in maniera favorevole da parte nostra (ascolteremo poi il Governo), chiediamo dieci minuti di sospensione.
ParlaMint-IT_2014-06-18-LEG17-Sed-264.u18	Poiché non vi sono osservazioni, sospendo la seduta per dieci minuti. (La seduta, sospesa alle ore 10,42, è ripresa alle ore 10,57). Ha facoltà di intervenire il ministro delle politiche agricole alimentari e forestali, dottor Martina, al quale chiedo anche di esprimere il parere sulle mozioni presentate e sull'ordine del giorno G1.
ParlaMint-IT_2014-06-18-LEG17-Sed-264.u19	Signora Presidente, vorrei anzitutto ringraziare sentitamente lei e tutti i senatori per la possibilità che avete dato al Governo questa mattina di evidenziare il cuore del lavoro che stiamo cercando di portare avanti per l'esposizione universale di Milano 2015. Non c'è alcun dubbio che in questo momento in particolare è difficile tenere ferma l'attenzione sui temi cruciali che l'Esposizione deve portare sempre più in evidenza, ma proprio per questo è utile un dibattito come quello che si è sviluppato questa mattina in quest'Aula, ed è utile che il Parlamento e il Governo assumano impegni reciproci. Ringrazio i proponenti delle mozioni, e dico subito che il filo conduttore delle proposte e delle valutazioni che sono comprese nei testi di queste mozioni e dell'ordine del giorno che è stato presentato è ampiamente condivisibile. Penso che possiamo valutare insieme innanzitutto un punto che non è molto chiaro nella discussione pubblica, ma che dobbiamo assolutamente evidenziare: la grande questione alimentare globale che già oggi viviamo è un tema geopolitico cruciale che rideterminerà le relazioni internazionali, riconfigurerà il rapporto tra Stati e continenti e rideterminerà anche buona parte della discussione che, all'interno degli Stati, verrà svolta sui modelli di sviluppo e sulle sostenibilità, non solo ambientali ma anche economiche e sociali. Penso davvero che l'Expo, se verrà interpretata come dovrà esserlo, ossia come piattaforma di dialogo globale su questi fronti, potrà dare una mano all'agenda internazionale, che è già strutturata e ha una sua tempistica e alcuni passaggi cruciali, a svilupparsi. Voi giustamente avete collocato tutte le vostre riflessioni nel quadro più strategico dell'agenda internazionale delle Nazioni unite e di quello che si sta facendo per provare, nell'autunno 2015, a ridefinire gli obiettivi ONU del Millennio, nonché di tutta la discussione dopo l'incontro di Bali, con alcuni passaggi intermedi che, in particolare, noi potremo contribuire a sviluppare: mi riferisco all'agenda FAO e ad alcuni appuntamenti che, proprio a Roma, verranno tenuti nel novembre di quest'anno, e poi, più in là, ad una serie di altri passaggi. Dobbiamo, quindi, concepire per davvero il nostro sforzo di preparazione verso Expo 2015 in questa chiave. Facciamo bene a mettere in evidenza alcuni paradossi cruciali della questione alimentare globale che già stiamo vivendo, come la grande contraddizione fra obesità e malnutrizione, il grande tema dello spreco e quello, non banale e di difficile comprensione, dell'utilizzo delle materie prime agricole non per fini alimentari, ma per gestire - per esempio - macchinari, e tutta la partita che voi conoscete legata ai nuovi sistemi di alimentazione di queste situazioni. Credo possiamo riflettere sul fatto che l'Esposizione universale, per sua natura, essendo uno strumento cui aderiscono i Governi, possa essere davvero una piattaforma di dialogo e confronto persino più dinamica e più accattivante di alcune sedi istituzionali classiche all'interno delle quali l'utilizzo di alcuni strumenti istituzionali limita il raggio d'azione del confronto. In questa sede vorrei aggiungere un elemento ulteriore che mi pare possa essere un tratto fondamentale della proposta italiana verso l'Expo 2015. Noi siamo troppo spesso abituati a pensare che le intese internazionali e il confronto internazionale su alcuni di questi temi si debbano sviluppare unicamente all'interno dello spazio pubblico, all'interno del rapporto tra le istituzioni. Ora questo è indispensabile. Come dicevo prima, se si guarda in particolare all'agenda internazionale, in particolare all'agenda ONU e a tutto il grande tema della ridefinizione degli obiettivi del Millennio post 2015, è chiaro che è il pilastro portante del lavoro che dobbiamo fare verso l'Expo. Ma c'è un punto soprattutto sulla grande questione della sostenibilità dei modelli di sviluppo in chiave alimentare, e quindi tutto il tema che ha a che vedere con le produzioni agricole e la loro sostenibilità - come veniva giustamente detto - in chiave ambientale, sociale ed economica, che chiama in causa, più che su altri temi, un rapporto con il soggetto privato che dobbiamo mettere a fuoco nel lavoro che dobbiamo fare verso l'Expo. Dico questo perché, anche nell'ipotesi di proposizioni come quelle richiamate più o meno da tutte le mozioni e dall'ordine del girono in merito ad un manifesto di Milano che possa mettere in luce alcuni impegni e alcune grandi questioni, sono del parere che potremo contribuire a sviluppare questa discussione se avremo l'ambizione di chiamare in causa anche su questi testi fondamentali non solo il campo istituzionale, lo spazio pubblico, ma in particolare i grandi soggetti privati, i quali fanno la differenza soprattutto su alcuni temi: pensate allo spreco alimentare. Certamente si può fare molto sul versante degli impegni pubblici, ma è del tutto evidente - come è stato richiamato da alcune mozioni - che esiste un punto di sfida e di confronto con lo spazio privato che dobbiamo chiamare in causa all'interno di questo lavoro. Quindi, vi dico molto volentieri che facciamo nostri molti degli input e degli obiettivi che richiamate nelle mozioni e nell'ordine del giorno e che essi rientreranno nell'agenda di questo Governo verso l'Expo. Mi riferisco, in particolare, al fatto che cercheremo il più possibile di mettere in connessione il lavoro che il Governo svolgerà durante la Presidenza del semestre europeo e l'Esposizione universale. Dico anche in questa sede che il Consiglio dei ministri dell'agricoltura europei, che informalmente si terrà a fine settembre a Milano, sarà caratterizzato proprio sul grande tema di Expo. Ne abbiamo già parlato con i colleghi europei e grande sarà l'attenzione da parte dei Governi europei e della Commissione europea proprio a portare il Consiglio informale di fine settembre a concentrarsi sul grande tema di Expo, «Nutrire il pianeta, energia per la vita». Quello sarà il primo passo. Un secondo passo fondamentale lo faremo proprio durante i sei mesi dell'Expo. In particolare, a giugno 2015, ospiteremo nell'Expo un forum globale ed internazionale dei Ministri dell'agricoltura dei 147 Paesi aderenti all'Esposizione. In quella sede ci sarà un punto di massima evidenza del confronto che possiamo organizzare fin da ora e anche dei temi che sono stati richiamati dalle mozioni che sono state presentate. Immagino che nel giugno 2015, anche grazie a questo appuntamento, potremo fissare alcuni impegni e alcuni obiettivi condivisi. Ricordo a tutti che in quel semestre noi ci inseriamo in un arco di tempo formidabile perché precediamo proprio l'autunno 2015 e, quindi, la fase finale di preparazione della discussione che poi si terrà nell'ottobre 2015 in sede ONU. Questo, per parlare di agenda post- Bali. Non c'è alcun dubbio che possiamo sviluppare questo lavoro, in particolare sulla nuova frontiera agricola internazionale, chiamando in causa anche, come dicevo prima, le associazioni e le realtà produttive del comparto agricolo e agroalimentare. In proposito, dico con grande positività che le associazioni agricole italiane si stanno facendo carico di organizzare un calendario di impegni e di appuntamenti all'altezza di questo obiettivo. Ci sono già in agenda appuntamenti di caratura europea e internazionale che chiameranno in Italia le associazioni agricole globali ed internazionali e le reti internazionali dell'agricoltura a discutere di alcuni dei temi che sono stati richiamati prima. Questo non è «altro» rispetto alla definizione di un impegno italiano che corrisponde all'ambizione, che giustamente abbiamo, di fare dell'Expo una grande occasione di discussione. La Commissione europea, come sapete, ha già approntato un programma e alcune linee d'azione fondamentali che sfoceranno anche in un documento strategico della medesima Commissione per Expo Milano 2015, e anche su questo versante stiamo lavorando. Credo ci siano tutte le condizioni per fare davvero dell'Expo un'occasione che mette in luce un protagonismo italiano su scala europea ed internazionale dentro questo scenario generale. Penso anche che dentro questa dimensione si possano evidenziare i tratti peculiari caratteristici del modello agricolo italiano, che ha delle peculiarità (ce lo siamo detti diverse volte), già solo per la conformazione territoriale, per il fatto che siamo una penisola dentro un mare chiuso, per le caratteristiche distintive della nostra agricoltura nei suoi modelli organizzativi e nelle sue produzioni di qualità. Qui c'è anche un grande tema che fa i conti con un titolo per noi strategico, cioè come possiamo riarticolare una strategia, non solo di difesa, ma anche di espansione della filiera agricola e agroalimentare italiana, e come possiamo fare leva su alcuni settori di eccellenza del modello agricolo italiano, non solo riconoscendolo per quello che è, ma sviluppandone alcuni punti di forza dentro questo campo nuovo. Richiamo qui alcuni elementi che abbiamo già avuto modo di discutere insieme (ricordo proprio in quest'Aula). Se parliamo di difesa delle indicazioni geografiche su scala non solo europea, ma soprattutto internazionale, stiamo parlando di uno dei grandi fronti nuovi su cui è aperto il dibattito su come noi possiamo davvero fare un'operazione di posizionamento strategico del modello agricolo e agroalimentare italiano. Questo lavoro passa attraverso un faticoso mestiere di confronto nelle relazioni internazionali, che ha dei precipitati molto chiari: gli accordi commerciali. Ne cito uno per tutti: l'accordo UE-USA che si sta faticosamente approfondendo proprio in queste settimane. Lì dovremo prepararci, e ci stiamo preparando, ad organizzare un livello di elaborazione di proposta che alzi il livello del confronto con questi grandi soggetti. Se parliamo (come giustamente facciamo) di espansione, cioè di un lavoro più forte e più chiaro volto ad agganciare le reti internazionali del commercio e quindi a lavorare sull' export agroalimentare italiano più di quanto siamo stati in grado di fare fin qui (nonostante i buoni dati che tutti noi riconosciamo), ci dobbiamo porre un altro grande tema. Le qualità agroalimentari italiane vanno difese dalla contraffazione, ma poi però c'è un punto: quelle qualità vanno portate in questi mercati, perché ci si difende dalla contraffazione levando dallo scaffale quello che non deve esserci, ma poi quello scaffale non può rimanere vuoto, deve essere riempito; ma, per riempirlo, si deve organizzare una strategia che consenta alle vere qualità agroalimentari italiane di andare a riempire quegli scaffali (è un altro grande fronte). Expo ci può aiutare? Certamente sì, perché lì potremo provare ad iniziare una nuova stagione, anche allestendo alcuni strumenti nuovi. Ci stiamo lavorando, così come stiamo lavorando alla connessione tra quel sito espositivo, quel grande appuntamento in quel luogo fondamentale dell'Italia che è Milano, e tutto il territorio. Vedrete che nei prossimi giorni avanzeranno alcuni progetti che abbiamo elaborato fino a qui (già oggi se ne dà conto sugli organi di stampa), mirati esattamente a questo obiettivo: riverberare su tutto il territorio nazionale l'occasione di Expo, consentire ai territori, alle specialità, alle specificità agroalimentari italiane e alle diverse agricolture italiane di connettersi a quell'appuntamento, legando in particolare l'esperienza agroalimentare italiana al grande tema della valorizzazione dei nostri luoghi e quindi anche al grande tema ricettivo, turistico e culturale. Abbiamo fatto dei passi concreti, abbiamo iniziato a lavorare con le Regioni ed abbiamo organizzato un primo percorso, non banale. Si può fare di più? Certamente sì, ma ci sono dei fatti che ci consentono di dire che Expo non è più solo un tema per quella Regione e per quella città: esso è già oggi un fatto per tutto il territorio nazionale. Dico anche qui che ci sono città e territori che, senza aspettare il Governo (questo deve essere loro riconosciuto), hanno immaginato come connettersi a quel grande appuntamento, hanno messo in campo degli strumenti, si sono mossi ed hanno anche prodotto delle ipotesi di lavoro tutt'altro che banali. Ci sono altri territori, altre città che fanno più fatica: il nostro compito è quello di accompagnare questo lavoro, e lo stiamo facendo. In definitiva credo che, anche attraverso la discussione svolta questa mattina, possiamo veramente riconoscerci in un'agenda condivisa che farà dell'Esposizione universale di Milano un'occasione per tutto il Paese, che alimenterà il più possibile la centralità di questo tema e che aiuterà non solo la buona riuscita di quell'evento in quei sei mesi, ma anche una discussione pubblica su come l'Italia pensa se stessa dentro questo mondo nuovo e questo scenario nuovo. Non credo che possiamo dire - e non l'abbiamo mai detto - che Expo 2015 sia la panacea per tutti i mali, ma penso sia un erroraccio non riconoscere questa come una leva fondamentale per ridefinire un pezzo dello sviluppo di questo Paese. Siccome poi, sul tavolo, quando misuriamo i progetti, le ambizioni, gli sforzi e le energie che tutti stiamo cercando di mettere in campo per tale evento prevalgono nettamente gli elementi positivi, penso che possiamo lavorarci insieme. Aggiungo che la prova provata di quanto sto dicendo sta anche nei primi riscontri di carattere pratico, che comunque non sono banali: 3 milioni di biglietti già venduti, di cui oltre mezzo milione venduti in Cina (quindi l'obiettivo di toccare quota 800.000-900.000 biglietti con il solo grande spazio assegnato alla Cina in questa Esposizione è veramente alla portata). Un'ultima considerazione: aiutiamoci davvero ad alzare il livello dell'ambizione. Ci sono problemi, ma i problemi si affrontano, si risolvono e si superano. Prima di noi la Cina, dopo di noi gli Emirati Arabi. In mezzo sta l'Italia e quindi l'Europa, l'Italia che sarà l'unico Paese europeo ad ospitare da qui a quindici anni un'esposizione universale. Legittimamente, si è avuto, fino a qui, un dubbio rispetto all'efficacia, nel tempo nuovo, di un'Esposizione universale: molti hanno legittimamente sostenuto che l'Esposizione, in fondo in fondo, è uno strumento del Novecento e occorre reinterpretarla, se si vuole abbia una funzione in questo tempo, perché non ci si muove per andare in un luogo a vedere una novità, quando basta un click. Tuttavia, le caratteristiche su cui abbiamo fondato questa esposizione, la potenza di quel tema e alcune originalità su cui l'Italia ha lavorato per rappresentarlo stanno determinando una nuova centralità dello strumento dell'Esposizione universale. Pensate solo alla novità enorme, nel confronto internazionale, costituita dai cluster, che sono spazi dove per la prima volta un Paese non rappresenta se stesso ma si confronta su alcune filiere fondamentali agroalimentari con altri Paesi. Non so se è tutto, so però che l'Italia può essere seriamente considerata nell'agenda internazionale per questo suo sforzo. Credo quindi che tutto quello che possiamo fare anche in queste Aule per alimentare tale discussione lo dobbiamo fare. Sulle mozioni e sull'ordine del giorno avrei da chiedere alcune riformulazioni, per poi poter esprimere un parere. Sulla mozione n. 262 (testo 2) della senatrice Pignedoli e altri senatori, esprimo parere favorevole senza alcun rilievo. Sulla mozione n. 269 del senatore Formigoni e altri senatori vorrei chiedere una leggera riformulazione del punto 5) lettera a ). Dopo le parole «la costituzione di nuove varietà,», propongo di inserire le parole: «ad esclusione delle produzioni OGM». Con questa piccola aggiunta, il parere del Governo è favorevole. Per quanto riguarda la mozione n. 275 a prima firma del senatore Gaetti, avrei da chiedere alcune modifiche: proporrei anzitutto di eliminare i punti 3) e 12) del dispositivo; al punto 4) proporrei inoltre una riarticolazione in questo senso: «ad adottare le opportune iniziative volte a vietare le coltivazioni di OGM sul territorio nazionale, ivi comprese le coltivazioni sperimentali in campo aperto, in conformità all'ordinamento europeo». Per quanto concerne l'ordine del giorno G1, propongo due piccole modifiche. Anzitutto, nel paragrafo in cui si fa riferimento al consumo di prodotti alimentari di qualità DOP e IGP e si pone il tema dell'obesità, chiederei, anche in questo caso, una riarticolazione legando il concetto dell'obesità in relazione alle diete più che ai prodotti ed eliminando il riferimento agli stati patologici, poiché mi sembra a rischio di interpretazione; in sostanza, si tratta di eliminare la parte finale del paragrafo, dalle parole «volta anche a limitare» fino a «le fasce di età più giovani della popolazione». In secondo luogo, nel dispositivo, al punto 4), propongo di sostituire le parole «obiettivo principale» con «obiettivo fondamentale».
ParlaMint-IT_2014-06-18-LEG17-Sed-264.u20	Chiedo ai presentatori delle mozioni e dell'ordine del giorno se intendono accettare le richieste di riformulazione proposte dal Ministro.
ParlaMint-IT_2014-06-18-LEG17-Sed-264.u21	Sì, signora Presidente, le accetto.
ParlaMint-IT_2014-06-18-LEG17-Sed-264.u22	Va bene, signora Presidente.
ParlaMint-IT_2014-06-18-LEG17-Sed-264.u23	Le accetto anch'io, signora Presidente.
ParlaMint-IT_2014-06-18-LEG17-Sed-264.u24	Passiamo dunque alla votazione delle mozioni e dell'ordine del giorno.
ParlaMint-IT_2014-06-18-LEG17-Sed-264.u25	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, colleghi senatori, signor Ministro, signor Vice Ministro, assicuro con questo mio intervento il voto di Scelta Civica alle mozioni che sono state presentate, con le integrazioni proposte dal Ministro e accettate dai presentatori. Expo 2015 è sicuramente un'occasione importante per l'Italia ma anche per tutta l'Europa e per la comunità internazionale. Nonostante tutto, la vecchia Europa, che, volendo difendere i suoi privilegi, insieme alle sue conquiste civili e sociali, arranca nella competizione globale, ancora una volta, come fece già a Kyoto, a Copenaghen e a Rio de Janeiro, richiama il mondo a prestare attenzione alle risorse della terra, a ragionare con paradigmi diversi rispetto alla crescita senza regole, a fare i conti con la realtà di un pianeta che è «finito» e non infinito, al pari delle sue risorse. Ben venga, quindi, una riflessione alta delle istituzioni più rappresentative del Paese su questi temi e ben venga anche una dichiarazione forte di intenti, un indirizzo politico al Governo, ai Governi europei affinché il tema agricoltura, cibo, lotta alla fame, distribuzione della ricchezza sia davvero il cuore della prossima esposizione universale. Non cadiamo però, colleghe e colleghi, nella retorica degli appelli alla buona volontà. Noi siamo i legislatori italiani, il Governo è colegislatore europeo. Settantatré persone, meno di un mese fa, sono state elette nel nostro Paese nel più grande Parlamento democratico del mondo per dare soluzione anche a questi problemi. Ricordo che l'agricoltura, la pesca, il commercio internazionale sono materie di competenza esclusiva dell'Unione europea e che recentemente sono state approvate la riforma della Politica comune della pesca (PCP) e della PAC. Ricordo, infine, che la scelta di procedere ai negoziati bilaterali commerciali è la conseguenza del fallimento dei negoziati di Doha, solo parzialmente corretti alcuni mesi fa, in maniera prevalente dovuto alla difficoltà di affrontare a livello globale la questione agricola, se non addirittura all'impossibilità di definire al livello multilaterale molte delle questioni che sono state richiamate come auspicabili in queste mozioni. Solo un rinnovato protagonismo europeo ed internazionale dell'Italia, pienamente consapevole del proprio compito di colegislatore a livello europeo e quindi partecipe dei processi decisionali a livello globale, potrà consentire di trasformare i nostri appelli - che rischiano di lasciare il tempo che trovano - in norme, in trattati, in accordi internazionali che davvero affrontino i temi dell'accesso alla terra, dello sfruttamento dei terreni, del rispetto degli ecosistemi, della distribuzione delle coltivazioni, della diminuzione delle emissioni di CO₂ dovute alla domanda di merci fuori stagione che circolano nel mondo, del diritto al cibo, della lotta agli sprechi e della lotta all'obesità. Siamo sicuri che la nuova Politica agricola comune, la nuova Politica comune della pesca, il nuovo sistema di preferenze generalizzate nei rapporti con i Paesi più poveri, i negoziati bilaterali all'interno del WTO che si stanno definendo, vanno in questa direzione e che questi temi siano al centro della nostra attenzione, quando, spesso burocraticamente, accettiamo decisioni prese a livello internazionale. A pochi giorni dall'assunzione della Presidenza di turno dell'Unione europea, il Governo italiano ha l'occasione per definire un'agenda più concreta, più incisiva dei nostri generici appelli, che costringa il mondo a misurarsi su temi su cui la vecchia Europa è più avanti ma sui quali altri - i Paesi emergenti - antepongono logiche di sviluppo di cui noi conosciamo i difetti ma delle quali loro non hanno ancora potuto apprezzare e godere i benefici. Da qui l'urgenza di una ripresa di protagonismo politico a livello globale della prima potenza economica del mondo, senza la quale per qualche ora ci saremmo lavati la coscienza per poi ritornare alle vecchie abitudini subito dopo. Gli strumenti li abbiamo, se ragioniamo in una logica europea e sovranazionale. I Governi nazionali smettano, su questi come su altri temi, di chiudersi nel proprio egoismo e tornino ad essere attori e protagonisti globali, colegislatori pienamente consapevoli a livello europeo, e allora, forse, anche questi temi potranno trovare soluzione nell'unica dimensione in cui possono davvero essere affrontati: quella sovranazionale, e oggi addirittura globale. [[Applausi dei senatori Lanzillotta e Albertini.]]
ParlaMint-IT_2014-06-18-LEG17-Sed-264.u26	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, signor Ministro, signor Vice Ministro, le mozioni in esame ci hanno presentato, sotto la proposta di un "Patto globale per il cibo", un quadro di questioni e finalità sicuramente diversificate, ma oggi anche strettamente collegate, che fotografano una situazione problematica attraverso il primo dato allarmante: 1,3 miliardi di tonnellate di cibo commestibile finisce sprecato ogni anno; un dato ancora più sconcertante se paragonato agli 868 milioni di persone che si trovano in tutto il mondo in condizioni di malnutrizione. Tali cifre, insieme ad altre fornite nelle mozioni, pongono una serie di interrogativi su diverse problematiche che ruotano intorno ad alcuni parametri chiave: la sostenibilità ambientale, l'ottimizzazione della produttività agricola, la gestione oculata delle risorse e delle fonti energetiche, le questioni più strettamente alimentari; una molteplicità di tematiche che rappresentano altrettante sfide per un Paese come il nostro, caratterizzato da un ambiente naturale prezioso e ricco di potenzialità che chiedono di essere incanalate in progetti sfidanti. Sicuramente parlare di problemi legati al cosiddetto deficit alimentare del nostro Paese potrebbe sembrare fuori luogo ma se si inquadra la questione in una cornice non solo nazionale e si accostano a queste le criticità connesse alla crisi, è possibile rivedere determinati approcci di natura economica e normativa, essendo queste le nuove premesse entro cui dovranno operare le filiere agroalimentari italiane e non. Essendo queste le nuove premesse entro cui dovranno operare le filiere agroalimentari, italiane e non, appare evidente che il concetto stesso di sicurezza e di disponibilità alimentare deve essere rivisto e adeguato a parametri che sono in continua evoluzione, che non possono, però, trascurare le esigenze e le potenzialità economiche del Paese, garantendo nel contempo la sostenibilità ambientale e la definizione di una cultura in grado di contrastare i paradossi che i dati presentati ci consegnano. In quest'ottica, l'Expo 2015 costituisce un'importante occasione per la valorizzazione di nuovi approcci, che sappiano essere innovativi ed alternativi, che riguardando il futuro dell'agricoltura italiana consentano di accostare la produzione di cibo di qualità, in quantità, promuovendo la nostra filiera agroalimentare in una cornice di sostenibilità ambientale. In una congiuntura tanto complessa, economicamente e socialmente, come quella attuale, tutto questo rappresenta non solo una sfida, ma anche un'alternativa valida, che integra in un'unica prospettiva la necessità e la possibilità di una coesistenza tra agricoltura e ambiente. Si tratta di due aspetti che non possono e non devono essere inquadrati come realtà contrastanti dove il vantaggio di uno coincide con la compromissione dell'altro. Sul piano del sistema agricolo nazionale, la sicurezza unita alla sostenibilità della produzione agroalimentare sono, dunque, una sintesi importante attraverso cui garantire un'adeguata competitività. Tutto questo, però, deve passare per l'individuazione di modelli di sviluppo che siano anche garanzia di qualità. L'Italia rappresenta un modello di eccellenza su questo versante, considerando che ha fatto della qualità una conditio indifferibile della competitività agricola, data anche l'impossibilità di poter contare su grandi economie di scala. In che modo però è possibile preservare un simile modello di sviluppo, sapendolo adeguare all'evoluzione dello scenario economico-produttivo e individuando dei parametri normativi e regolamentari adeguati? Ritengo che, in questa cornice, il legislatore sia chiamato in primo luogo al coinvolgimento di tutti gli attori, tanto dell'imprenditoria quanto della ricerca, in grado di fornire analisi e spunti interessanti di miglioramento dell'articolazione normativa in materia. Peraltro, un contesto in evoluzione, come questo, necessita di un sistema di norme e di controlli, a livello internazionale, che siano realmente efficaci, onde evitare derive preoccupanti, in termini speculativi e di scarsa vigilanza. Allo stesso tempo, però, si richiede che queste norme sappiano rispecchiare le specificità territoriali di ciascuna realtà nazionale, equilibrando le necessità dei diversi comparti, per evitare che la sostenibilità diventi solo una bandiera ideologica, in nome della quale intere filiere produttive possono essere messe in ginocchio. Parlo, ad esempio, di quelle connesse alle agroenergie che non possono e non devono essere demonizzate, perché non si tiene conto del loro carattere strategico. È doveroso ricordare che non partiamo da zero in questo approccio, poiché le politiche comunitarie da tempo si muovono in tale prospettiva. Proprio per questo, al momento la priorità dovrebbe essere quella di garantire l'attuazione delle misure agroalimentari previste, ad esempio, dalla PAC, individuando o fornendo delle buone pratiche che possano ergersi a modello europeo o più in generale transnazionale. Ricordo che uno degli obiettivi della PAC è quello di supportare l'agricoltura nel suo ruolo multifunzionale nella società, sia attraverso la produzione di alimenti che rispondano ai canoni di sicurezza, sia attraverso lo sviluppo sostenibile delle zone rurali, la protezione e la promozione dell'ambiente agricolo e della sua biodiversità. Potrebbe sembrare quasi un rompicapo: da un lato, l'esigenza di incrementare la produttività, in ragione di una domanda crescente e, dall'altro, gli impegni europei e i vincoli delle nuove direttive, che ci impongono un'attenzione crescente verso l'ambiente. L'incremento della produttività deve dunque svolgersi di pari passo con l'individuazione di strumenti e norme volte alla salvaguardia ambientale, perché attualmente è impensabile ragionare in termini di crescita, competitività e sviluppo trascurando la variabile della sostenibilità, anche in ragione di una sicurezza alimentare e ambientale inderogabile. A tale sicurezza siamo richiamati dalla responsabilità verso le generazioni future, ma anche verso le popolazioni che oggi si trovano in condizioni sfavorevoli. Ammettendo la validità di questa nuova equazione economica - se così vogliamo inquadrarla - dobbiamo valutare come indispensabile aprire la strada a progetti innovativi che facciano della sperimentazione e della ricerca strumenti validi di attività. Tutto questo ben parlare, si deve tradurre, nella concretezza, anche in un'indispensabile valorizzazione del ruolo degli attori coinvolti, avviando in questo modo una dinamica virtuosa dal basso, che sappia interessare le filiere a tutti i livelli, anche per innescare i necessari processi di monitoraggio e contenimento degli sprechi che interessano il comparto agroalimentare italiano. Si tratta di processi che devono riguardare tutta la catena della produzione e commercializzazione, includendo anche le fasi dell'imballaggio e dello smaltimento. Tutto questo può trovare un punto di partenza nella figura dell'agricoltore, il cui ruolo e le cui potenzialità dovrebbero essere inquadrati per renderlo realmente tutore del territorio, primo garante della sicurezza delle produzioni e protagonista nelle dinamiche di produzione e commercializzazione, improntate alla sostenibilità. Una prospettiva che richiede, sicuramente, ulteriori sforzi di semplificazione amministrativa. Probabilmente, in questo risiede uno dei primi step di un'innovazione sostenibile in ambito agroalimentare: ritrovare o rinnovare il protagonismo rurale di determinati soggetti spodestati nel corso dei decenni da un'agricoltura intensiva e speculativa individuando nuovi strumenti pratici, nonché un adeguato sostegno economico, che consentirebbero di svolgere nel migliore dei modi queste nuove progettualità. Qui emerge la responsabilità delle istituzioni, in primis del Parlamento, e del confronto del Parlamento con i Dicasteri competenti. Un esempio, fra gli altri: il Ministero dell'ambiente è il Dicastero guida per la recente direttiva sull'uso sostenibile dei prodotti fìtosanitari, con il relativo piano di azione nazionale il cui obiettivo generale è proprio lo sviluppo di un'agricoltura intensiva sostenibile attraverso l'eliminazione, ad esempio, del rischio e la promozione di un'agricoltura virtuosa e integrata, con monitoraggi più attenti delle malattie delle colture, interventi più mirati per il loro controllo. Questa cornice normativa da sola però non basta: merita - per essere maggiormente funzionale - di essere implementata a livello locale in questa prospettiva sinergica, che coinvolge tutto il sistema, dalle istituzioni agli agricoltori. Sicuramente, in questa prospettiva, anche il provvedimento in materia dì semplificazione, razionalizzazione e competitività agricole del settore agricolo e agroalimentare, attualmente in trattazione qui al Senato, rappresenta un passaggio interessante in vista dell'Expo 2015. È con questo spirito e con questa ambizione che annuncio il voto favorevole del mio Gruppo alla mozione di maggioranza rispetto alla quale il Governo ha espresso un parere favorevole. Chiedo inoltre di poter allegare la restante parte del mio intervento. [[Applausi dal Gruppo PI]] PRESIDENTE. La Presidenza l'autorizza in tal senso.
ParlaMint-IT_2014-06-18-LEG17-Sed-264.u27	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, innanzitutto chiedo di poter apporre la mia firma alla mozione n. 269, a prima firma del senatore Formigoni. PRESIDENTE. Ne prendiamo atto, senatore Ruvolo. RUVOLO (GAL). Signor Ministro, nelle sue conclusioni, che ho condiviso, ha tracciato uno spaccato un po' realistico, un po' futuristico, un po' immaginario. Mi auguro che alla fine abbia ragione lei. Se ha ragione lei avranno, infatti, ragione le aziende agricole, i nostri agricoltori e il sistema relativo all'agricoltura italiana e internazionale. Lei affermava, riferendosi al semestre europeo a presidenza italiana e all'Expo 2015 (ed io condivido per intero), che capita molto raramente che due momenti tanto straordinari siano contigui. Un'occasione come questa forse non si verificherà mai più. Ecco perché dobbiamo lavorare sodo, ecco perché lei, signor Ministro, deve collaborare di più - me lo consenta - con la Commissione di merito, con l'Aula del Senato e dell'altro ramo del Parlamento per poter sprigionare le migliori risorse, energie, idee per fare sempre di più e meglio. Questo è l'obiettivo finale, come lei ha sottolineato nel suo intervento. Sono d'accordo con lei. Ma ci vogliono anche le corrispondenze, i confronti e modi idonei di concepire un progetto, un modello di agricoltura, prima italiana e poi di livello internazionale. «Nutrire il pianeta. Energia per la vita». Vogliamo nutrire il pianeta, e lo vogliamo nutrire anche bene, con tutte le difficoltà, ovviamente, con tutto quello che è l'intero sistema globale, con delle cadute negative molto forti. Il semestre di presidenza italiana e la grande manifestazione mondiale dell'Expo rappresentano un'occasione che va coniugata, per essere concreti e non restare sempre nel vago, con alcune finalità precise. Prima questione. Mi permetto sommessamente di invitare il Governo ad iniziare a parlare, sul tavolo europeo, di questioni che rimarcano sostanzialmente l'interesse del produttore italiano verso l'etichettatura. Non possiamo più subire. Vogliamo, di fatto, che i prodotti vengano etichettati e che chi compra abbia la certezza di cosa stia comparando, per evitare contraffazioni, imbrogli, per impedire ciò che accade oggi. Questo grido di allarme non è solo di questa mattina. Lo abbiamo già lanciato in un precedente question time quando, con lei, signor Ministro, abbiamo parlato di agromafie, che non sono più soltanto italiane, ma internazionali. Quando i prodotti arrivano da ogni parte e senza controllo si mette in ginocchio la nostra capacità di produrre eccellenze e di dare risposte concrete ai veri problemi dell'agricoltura italiana, che si agganciano a quelli dell'agricoltura europea ed internazionale. Dobbiamo avere certezza di quali alimenti vengono prodotti. Sicurezza alimentare, lei lo ha sottolineato, io lo confermo: è una grande battaglia che deve essere sul tavolo europeo e su quello dell'Expo. Quando, in quelle due occasioni ci sarà quel momento di confronto con più di 140 Paesi, che lei, Ministro, sta organizzando, a mio avviso si dovrà incidere fortemente sulla sicurezza alimentare. Non posso tollerare, e non lo tollererò mai, che a livello europeo si concluda un accordo con il Marocco senza avere la certezza di come vengono prodotti gli alimenti provenienti da quel Paese. Lei, signor Ministro, sa meglio di me cosa accade, e mi rivolgo anche al Presidente. Accade che mentre i nostri prodotti vengono trattati regolarmente secondo un preciso protocollo europeo, i prodotti provenienti dal Marocco vengono trattati ancora con pesticidi che sono veleno allo stato puro, farmaci della cosiddetta classe A. È possibile tollerare questo? Quell'incontro deve essere quindi una grande occasione per fare chiarezza su questi argomenti. Sull'educazione alimentare, certamente siamo tutti d'accordo: frutta nelle scuole, grandi investimenti in Europa con l'apporto dell'Italia. Tuttavia non posso considerare un fatto positivo che dal Marocco e dalla Spagna arrivi frutta con cui dobbiamo alimentare i nostri ragazzi. Facciamo una cosa seria. Dove possibile, applichiamo il criterio del chilometro zero per dare ai nostri bambini e ragazzi prodotti di qualità e per incentivare e far conoscere le nostre produzioni. Della prevenzione degli sprechi alimentari non voglio nemmeno parlare, trattandosi di un'ovvietà. Quanto al sistema dei controlli, signor Ministro, nell'agenda del Governo aggiungerei un meccanismo di controlli internazionali. Non è più possibile che arrivi e si scambi di tutto e di più. Occorre creare un organismo internazionale di controllo sulla provenienza dei prodotti, sia di quelli che arrivano in Italia che di quelli che vengono esportati. Salvaguardare la proprietà rurale è diventato ormai un imperativo categorico. I grandi investimenti, che arrivano da fonti internazionali (lo sappiamo ormai tutti), acquistano i nostri terreni a man bassa: ma vogliamo salvaguardare l'agricoltura italiana, non imponendo dazi e sanzioni, ma creando un modello diverso sulla questione delle proprietà fondiarie agricole? Signor Ministro, mi permetto di suggerire un aspetto che lei non ha citato. L'acqua, bene prezioso: acqua è vita, acqua è tutto. Per l'agricoltura, soprattutto, l'acqua è eccellenza, è qualcosa di importante. Spenda una parola per evitare gli sprechi dell'acqua, ma soprattutto per incentivare nel sistema italiano tutte quelle infrastrutture necessarie per aiutare un'agricoltura di qualità. L'Expo, come lei ha sottolineato, è strumento dinamico di confronto, fuori dalle liturgie classiche. Sono perfettamente d'accordo. Basta liturgie: è questa un'occasione importantissima, perché è confronto, dialettica, anche scontro, ma l'obiettivo unico deve essere immaginare un'agricoltura che dia sicurezza e certezza per la salute degli uomini, ma anche una capacità di reddito per i nostri agricoltori. Sono d'accordo sui grandi soggetti privati: facciamo in modo che vi sia una compartecipazione, non solo del pubblico, e aiutiamo il privato. Insieme si può creare una grande sinergia per sviluppare l'agricoltura nel mondo, ma - io sostengo - in Europa e particolarmente in Italia. Creiamo questo modello. Mi rifiuto, però, di immaginare che in questo grande modello la debba fare sempre da padrona la grande distribuzione organizzata. Anche su questo tema bisogna trovare risposte adeguate. PRESIDENTE. Senatore, per favore, concluda. RUVOLO (GAL). Signora Presidente, una battuta ancora. Non sono contro la grande distribuzione organizzata, ma questa non può fare i prezzi. Accorciamo, allora, la filiera. Il produttore deve avere il suo reddito, il consumatore un buon prezzo e chi ci sta di mezzo un reddito sufficiente. Non si può mettere in condizioni opposte chi produce e chi consuma, creando disuguaglianze veramente straordinarie. Signor Ministro, occorre coinvolgere i territori: ce lo siamo già detti, e ancora una volta lo confermo. Lei vuole collaborazione: avrà tutta la collaborazione che merita e che vuole, ma si confronti spesso con quest'Aula, con il Parlamento e con le Commissioni. [[Applausi del senatore Santangelo.]]
ParlaMint-IT_2014-06-18-LEG17-Sed-264.u28	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, signor Ministro, onorevoli senatori, credo sia realmente la prima volta in cui i temi di Expo approdano in quest'Aula non dal punto di vista mediatico, deformato da quello che vi accade attorno, ma proprio per il contenuto. È altrettanto vero che il tema dell'alimentazione, in questo caso legato all'agricoltura, per noi è assolutamente centrale. Capirà, quindi, il Ministro che si vada anche oltre rispetto ad Expo, con dichiarazioni politiche come quella che abbiamo fatto poc'anzi e che anche altri colleghi hanno sottolineato, relativa all'importanza di proteggere la filiera agroalimentare del Paese. Non sfuggirà al Ministro l'attenzione che deve essere data, non semplicemente come un vezzo, ma proprio perché questo corrisponde alla nostra storia e ad una cultura che ha bisogno di essere conosciuta nel mondo per la sua diversità. Signor Ministro, in questi giorni si parla di riforme costituzionali, e nessuno, ovviamente (oddio, qualcuno magari sì), mette in dubbio la tutela delle minoranze. Sull'agroalimentare dobbiamo fare un ragionamento molto simile: certamente, infatti, non è che per il fatto che esistono grandi gruppi che, purtroppo anche attraverso l'Unione europea, tendono ad omogeneizzare la filiera agroalimentare noi dobbiamo adeguarci a queste definizioni. Bisogna, invece, proteggere, tutelare e - le riconosco, in questo caso, di averlo giustamente detto in precedenza - promuovere quelle produzioni di nicchia, che non sono semplicemente tali, ma che rappresentano un valore aggiunto, soprattutto per una cultura come la nostra che dall'enogastronomia ha sempre tratto un grande vantaggio, sia in termini commerciali, sia in termini di salute per l'alimentazione. Nell'illustrazione delle mozioni si è parlato un po' in tutti i modi dell'importanza e della necessità di una protezione rispetto alla dispersione del cibo e allo spreco alimentare. Non nego il fatto che molte delle dichiarazioni contenute nelle mozioni siano sottoscrivibili a prescindere, forse anche perché sono talmente ovvie da non poter trovare una posizione contraria. A questo proposito, però - e in questo senso lancio un appello al Governo - non vorrei che l'ovvietà delle dichiarazioni contenute nelle mozioni sia una giusta scusa per poterle trascurare successivamente. È ovvio che non si debba sprecare né una goccia d'acqua, né un grammo di cibo, ma è altrettanto vero che questo avviene quotidianamente e in ogni caso. Certamente, Ministro, se si deve partire, si devono prendere le mosse da Expo 2015; si deve però partire anche dell'educazione dei più giovani, dalle scuole. Si deve partire anche da un Paese che deve riuscire ad affermarsi all'interno di un mondo che tende invece a globalizzare e ad omogeneizzare le produzioni. Questo sembra cozzare, in effetti, con la necessità di dare cibo alla parte meno fortunata del mondo, là dove ragionamenti sulla protezione delle produzioni di nicchia appaiono quanto meno paradossali. Bisogna contemperare i due elementi e riuscire a dare risorse agroalimentari a grandi masse, senza però perdere di vista quello che ci ha reso ricchi nei secoli passati, in termini culturali e agronomici. Abbiamo puntato molto nel nostro ordine del giorno sulla protezione della filiera agroalimentare del Paese, a partire dalle sue caratterizzazioni tipiche regionali: sappiamo che su questo il Ministro si è impegnato, così come sappiamo che le lobby europee cercano in tutti i modi di ostacolare questo percorso, che non è per niente scontato, perché ciò che per noi significa affermazione di una tradizione, per altri significa ovviamente scontro di mercato. È altrettanto vero che chi conosce bene le nostre caratteristiche agroalimentari sa che un prodotto italiano per il solo marchio acquista un valore in termini commerciali molto maggiore, fino anche a tre, quattro o dieci volte superiore a quello di altri Paesi. Sull'etichettatura si è già detto molto, ma essenzialmente occorre giungere ad una soluzione e ad una definizione del percorso, oltre che ad un'attuazione degli stessi. Ripeto, la cosa che mi preoccupa di più di queste mozioni non è il contenuto - su cui, come dicevo, non può che esserci ampia convergenza - ma il fatto che, proprio perché sono cose ovvie, talmente ovvie da non poter non essere sottoscritte, passino nel dimenticatoio, come accade per tante altre mozioni. Signora Presidente, signor Ministro, noi insisteremo affinché vi sia il rispetto della nostra cultura e perché, soprattutto, sia difeso un mercato. Expo è una grande opportunità: non ci sono solamente i problemi che sono venuti fuori nei giorni scorsi. Per questo credo che il fatto stesso di aver eliminato dalla mozione presentata da Movimento 5 Stelle la parte relativa agli appalti faccia giustizia di un percorso che nulla ha a che fare con il dibattito di quest'oggi. Se si parla di cultura dell'alimentazione, lo si deve fare non in miniera retorica, ma concreta, e su questo misureremo ovviamente l'impegno del Governo. Ciò detto, annuncio il voto favorevole del Gruppo Lega Nord sulle mozioni presentate e sul nostro ordine del giorno. [[Applausi dal Gruppo LN-Aut.]]
ParlaMint-IT_2014-06-18-LEG17-Sed-264.u29	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, intervengo anticipando da subito il voto favorevole del mio Gruppo alle mozioni e all'ordine del giorno presentati, con le modifiche introdotte qui in Aula. Mi permetto di dare un giudizio particolarmente positivo, però, sulla mozione presentata dalla senatrice Pignedoli, poiché credo che essa intervenga in maniera più organica e con un approccio di sistema su un tema complesso e delicato come quello del cibo e dell'alimentazione che, ai tempi della più grande produzione alimentare della storia, resta un problema centrale, al quale non è stata ancora data un'adeguata soluzione. Con tutte le mozioni però credo si produca uno sforzo per sfruttare la forza di attrazione di una manifestazione che ha rilevanza mondiale come Expo 2015 e che sin qui è balzata agli onori della cronaca più per fatti giudiziari o per una insufficiente organizzazione e visione strategica che per le opportunità che essa realmente rappresenta. È una manifestazione che ha una rilevanza non solo per lo sviluppo e il rilancio del sistema economico italiano e per la promozione sui mercati internazionali dei prodotti agroalimentari dei nostri territori, ma anche per arrivare a stipulare con tutti i 140 Paesi che parteciperanno all'Esposizione universale un patto globale per il cibo. Non solo, quindi, una vetrina di prodotti (certamente importante, ma - come è stato detto anche dal Ministro stamattina in Aula - quasi anacronistica), ma un luogo dove tradurre idee e contenuti in qualcosa di tangibile che resti anche dopo la conclusione dell'evento, con l'auspicio che si possa poi tradurre in impegni concreti nei confronti dell'Europa. Tutto ciò credo che meriti maggiore attenzione e sostegno di quella che abbiamo registrato in questi mesi e anni: un'attenzione ed un sostegno che tentino di risolvere qualche contraddizione che io pure leggo - lo dico non con una visione di parte, ma con una visione che credo sia oggettiva - tra ciò che oggi anche il ministro Martina ha affermato qui in Aula sulle agricolture italiane come un fatto di reale competitività e il proposito di un marchio unico che credo sarebbe un disastro per la nostra agricoltura italiana; tra ciò che è stato prodotto a seguito dell'accordo con le Regioni sulla PAC e ciò che invece rappresentano le ambizioni della nostra agricoltura che vorrebbe trovare, in un dialogo con i territori e con le Regioni, la possibilità di mettere in campo livelli e standard di competizione reale. Non voglio però qui ripetermi sui numeri e sui dati che sono già stati richiamati da chi è intervenuto prima di me e che sono ampiamente riportati nel testo del documento della senatrice Pignedoli, ma mi preme sottolineare brevemente soltanto due dei tanti significativi aspetti toccati nelle mozioni. In primo luogo mi riferisco alla necessità di restituire all'agricoltura il ruolo che le è proprio e che negli ultimi anni credo abbia perduto centralità anche nel dibattito e nell'agenda del Governo, che è quello di produrre principalmente per fini alimentari, andando a ristabilire un più corretto equilibrio tra produzione agricola da destinare all'alimentazione e produzione agricola da utilizzare per altri fini, quali quello energetico. Negli ultimi decenni, infatti, le direttive politiche hanno purtroppo generato vistosi paradossi, tra i quali l'espansione delle colture energetiche anche, e forse ancor più, nelle aree in cui si muore per la fame. L'esperienza maturata ci suggerisce di accantonare questo modello di sviluppo per incentivare pratiche agricole sostenibili che guardino di più alle colture alimentari tradizionali: la mozione Pignedoli si muove in questa direzione, secondo me opportunamente. In secondo luogo voglio fare rilevare che oggi il mondo produrrebbe una quantità di cibo più che sufficiente a nutrire tutta la sua popolazione, ma paradossalmente quasi 900 milioni di persone soffrono ancora la fame e quasi il doppio sono malnutrite. Il rapporto tra denutriti e ipernutriti è quasi di uno a uno. Da una parte c'è un mondo che soffre per la denutrizione e, dall'altra, c'è un mondo dove è in costante aumento il numero di persone con problemi di obesità e sovrappeso con tutti i problemi di salute correlati ad un'alimentazione eccessiva, che tra l'altro ha ricadute negative sul fronte della spesa sanitaria, oltre ad essere causa di un elevatissimo numero di decessi. La cosa veramente grave è che un terzo di quanto viene prodotto in termini di cibo ogni anno viene buttato via. Qualcosa non funziona. Credo che siamo tutti chiamati ad intervenire per correggere una tale distorsione, per arrestare questo fenomeno scandaloso dello spreco alimentare che interessa gran parte del pianeta e che solleva profondi interrogativi dal punto di vista etico e sociale. Sono convinto che si possano coniugare insieme gli aspetti della produzione di cibo, del consumo responsabile e dello spreco per superare le diseguaglianze nell'accesso alle risorse, così da poter nutrire tutta la popolazione del nostro pianeta. Credo che sia possibile rispondere contestualmente tanto all'esigenza di sfruttare le risorse quanto all'urgenza di salvaguardare l'ambiente per le generazioni future. È per questi motivi che ci esprimiamo a favore dei provvedimenti all'esame dell'Aula oggi con le modifiche introdotte, con l'auspicio e la speranza che attraverso gli impegni che chiediamo oggi il Governo si possa muovere con maggior sollecitudine proprio nella direzione tracciata per promuovere la stipula del patto globale per il cibo. La sfida dell'alimentazione è di livello globale e può essere vinta solo attraverso un'azione coordinata, armonica e sinergica di tutte le Nazioni. Ci auguriamo anche che il dibattito di oggi, l'Expo e, ancora prima, il semestre europeo di Presidenza italiano aiutino e stimolino il Governo a cambiare verso anche sul tema agricolo. Non possiamo accettare che la nostra partecipazione all'Europa diventi un cappio al collo per l'agricoltura. Abbiamo bisogno di investire su un modello agricolo che faccia emergere le nostre potenzialità. Non è più possibile partecipare ad un'Europa che predica il riconoscimento della qualità e che, solo per fare un esempio, ci indica la strada dell'indicazione geografica protetta quando il regolamento di disciplina di quel simbolo e di quel marchio consente ad un'economia qualsiasi di produrre una mozzarella comprando il latte dalla Germania, lavorandolo in Francia e imbustandolo in Campania o in Puglia. Questa è un'Europa che non ci piace e l'Expo e il semestre europeo possono essere un'utile occasione per affermare questi principi e potenzialità. [[Applausi dai Gruppi Misto-SEL e PD.]]
ParlaMint-IT_2014-06-18-LEG17-Sed-264.u30	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, signor Ministro, colleghi, annuncio che come Nuovo Centrodestra voteremo a favore delle tre mozioni e dell'ordine del giorno presentati, con le modifiche che il Governo ha proposto. Ritengo anche che le argomentazioni che il Ministro ha espresso nelle conclusioni siano condivisibili. A tale fine, vorrei specificare che nel dispositivo della nostra mozione chiediamo che il Governo si muova soprattutto su sette temi prioritari che riteniamo fondamentali per l'Expo e la politica agricola. Il primo è aumentare la produzione agricola mondiale. Il fabbisogno alimentare sarà crescente nel corso dei prossimi decenni e, pertanto, risulta necessario provvedere con equilibrio e attenzione alla sostenibilità ecologica e predisporre programmi che affrontino il tema essenziale del miglioramento delle rese produttive mediante la costituzione di nuove varietà, più appropriate tecniche irrigue, idonee attrezzature di produzione e valide tecniche di raccolta, conservazione e trasporto. È inoltre necessario utilizzare anche i pochi margini disponibili per estendere le terre coltivabili attraverso il recupero delle terre a maggese o incolte con produzioni a ciclo pluriennale e una disciplina internazionale dei fondi di investimento rivolti all'acquisto di terre arabili, favorendo il re-greening e la riforestazione produttiva. L'obiettivo è ridurre ulteriormente la malnutrizione e la fame. Il secondo punto è salvaguardare il capitale ecologico dell'agricoltura: l'utilizzo di tecniche produttive appropriate è legato, tra l'altro, alla programmazione agricola, che va orientata verso un'agricoltura non monoculturale, che eviti pratiche fortemente intensive nei Paesi sviluppati e la cosiddetta agricoltura "mineraria" (utilizzo delle risorse suolo-pianta in modo non rinnovabile, bensì esauribile) nei Paesi emergenti. A tal fine, va disincentivato l'interesse a produrre biocarburanti dalla produzione agricola primaria, mentre rimane ottimale il recupero a tal fine dei vari sottoprodotti disponibili. Il terzo punto è affrontare la pressante richiesta di proteine animali e vegetali. Appare molto importante predisporre programmi per sviluppare, soprattutto nei Paesi emergenti, ma anche in quelli avanzati, sistemi agro-zootecnici efficienti e salubri per rispondere a tali crescenti richieste alimentari, specie nelle aree urbane. I consumi di latte, uova e carni dovranno essere oggetto di un'appropriata educazione alimentare, alla quale far aderire le organizzazioni internazionali ed i Governi. Dovranno inoltre essere valorizzati alimenti vegetali di elevato valore proteico, incluse le promozioni dell'uso di latte vegetale (come il latte di soia o quello di riso), prodotto anche da semi di numerose altre specie, specialmente per vegetariani e per quanti sono allergici a vari composti presenti nel latte animale. Il quarto punto è diffondere le esperienze di sviluppo rurale. La moderna ruralità è il risultato di una forma avanzata dello sviluppo, in cui lo spazio rurale non è una periferia né spaziale né economica, ma è inserito in un processo di ristrutturazione globale che coinvolge un crescente numero di relazioni intersettoriali ed internazionali. È questa la cornice concettuale più idonea alla valorizzazione dei distretti agroalimentari e rurali: per «territorio rurale» si intende un'area a bassa densità demografica in cui è presente un'economia mista, caratterizzata dall'agricoltura e da altre attività economiche (artigianato, piccola e media industria, turismo), che tendono ad integrarsi e a mantenersi in un equilibrio accettabile con l'ambiente rurale. Il carattere saliente del territorio rurale è l'equilibrio delle componenti e la capacità distintiva dei luoghi e dei prodotti locali. Il quinto punto è combattere lo spreco nella filiera alimentare. Lo spreco di prodotti alimentari comprende due fattispecie. In primo luogo la perdita di cibo, cioè la non intenzionale riduzione della disponibilità di cibo per il consumo umano che deriva dalle inefficienze nella catena dell'offerta, per cause diverse, come l'inadeguatezza delle infrastrutture e della logistica, i limiti della tecnologia disponibile, l'insufficiente preparazione degli operatori o la scarsa disponibilità finanziaria per investimenti. La perdita di cibo è riscontrabile nella filiera produttiva, dall'agricoltura alla trasformazione, dal trasporto allo stoccaggio. In secondo luogo, lo spreco comprende anche lo scarto di cibo, valutato come l'intenzionale perdita di prodotti alimentari, principalmente presso i distributori e i consumatori, a causa di comportamenti aziendali o individuali. Ogni anno, secondo le stime FAO, lo spreco di prodotti alimentari raggiunge la sbalorditiva quantità di 1,3 miliardi di tonnellate, con una perdita economica di 750 miliardi di dollari all'anno. Il sesto punto è favorire lo sviluppo dell'agricoltura e dell'acquacoltura nei Paesi emergenti. I Paesi sviluppati dovranno elaborare efficienti politiche di supporto tecnico e politico per incrementare il benessere degli abitanti dei Paesi emergenti, mediante tecnologie che ottimizzino l'utilizzo delle terre, delle acque e delle risorse localmente disponibili. Solo un incremento del benessere locale nei Paesi emergenti potrà rispondere all'aumento della popolazione e frenare l'emigrazione delle loro popolazioni verso i Paesi sviluppati. Il settimo punto è coinvolgere i cittadini verso una maggiore attenzione ai modelli nutrizionali. Da parte delle istituzioni dovrà essere sviluppata un'incisiva educazione dei consumatori, che dovranno essere consapevoli del valore primario del cibo. Purtroppo, un uso scorretto e smodato di cibo è particolarmente frequente e sempre crescente nei conglomerati urbani, provocando obesità ed incremento di malattie e disfunzioni organiche. Sarà quindi necessario favorire l'orientamento a modelli nutrizionali più sani, come quello tipico della dieta mediterranea, attraverso il potenziamento della ricerca scientifica e tecnologica, la predisposizione di una forte campagna istituzionale di comunicazione ed informazione ai cittadini (nella famiglia e nella scuola) e l'incentivo ad adottare stili di vita basati sull'attività fisica e lo sport. Credo che l'approvazione di questi punti della nostra mozione assieme alle altre mozioni che verranno oggi approvate, presumo, all'unanimità, sia fondamentale per la grande opportunità che abbiamo di dare un segnale rispetto all'Expo 2015, questo grande strumento che non solo può permettere al nostro Paese di affrontare il confronto mondiale su queste tematiche e di svilupparlo soprattutto nel 2015, ma può essere anche la base su cui possiamo decretare uno nuovo sviluppo, maggiormente compatibile, nel nostro Paese. [[Applausi dal Gruppo NCD.]]
ParlaMint-IT_2014-06-18-LEG17-Sed-264.u31	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, troviamo creativo, ingegnoso e a dir poco paradossale partire dall'Expo 2015 e parlare di sicurezza alimentare o di sviluppo dell'agricoltura, quando la manifestazione stessa ha visto i cambi di destinazione d'uso in favore di cemento, a discapito proprio di quei terreni agricoli che dovremmo tutelare. Altrettanto paradossale e retrogrado è parlare di sviluppo in generale, quando questi Governi, sempre di larghe intese quando si tratta di attingere fondi pubblici, hanno sentito l'esigenza ancestrale di fare un'esposizione di tale portata nell'era di Internet, quando oggi posso chiudere un accordo commerciale con il Giappone o l'Australia in un click, mentre riunire i vari soggetti potenziali partner in un unico luogo ha una caratura logistica a dir poco difficile. Ma si sa: il concetto di efficienza economica non è propriamente prerogativa di questa classe dirigente. La crisi del settore fieristico non vi dice nulla? Mancano i visitatori nelle fiere, e noi che facciamo? Ne organizziamo una enorme, che costa tanti soldi. Questo paradosso è ancor più suffragato da quei due o tre scandaletti che non ci facciamo mai mancare, legati a smaltimento di rifiuti illegale, associazione mafiosa, corruzione, truffa e via dicendo. [[Applausi dal Gruppo M5S.]] Insomma, per voi, nulla di nuovo sotto al sole. O vogliamo parlare dei rapporti e dei favori, reali o presunti, tra la politica e soggetti ora agli arresti? Ecco, rivolgo una particolare nota al qui presente ministro Martina, cui abbiamo rivolto una interrogazione. Ministro, mi rivolgo a lei: staremo a vedere se si degnerà di riferire alle Camere in merito ai suoi presunti legami, emersi da fonti stampa, con Primo Greganti. Questi dice di conoscerla molto bene, lei ha negato, quindi c'è uno dei due che mente: e aspettiamo ansiosi la sua presenza in Parlamento per ascoltare la sua versione dei fatti, che ci sembra abbastanza in relazione con questa vicenda. Devo continuare? Ma si sa, i nostri richiami all'integrità e all'onestà sono per voi ormai cantilene, mentre per noi rimangono punti fondamentali, visto che non abbiamo interessi economici nei vostri appalti. Tanto poi, il risanamento economico passa sempre dalle stesse aziende e loro satelliti, gli amici degli amici, una famiglia allargata, una famiglia di «stinchi di santo». Aziende coinvolte nell'Expo 2015 che hanno certificati del casellario giudiziale pari alla lista della spesa di una famiglia di dieci persone! [[Applausi dal Gruppo M5S.]] L'Expo significa opere di crescita cementifera di cui non si sentiva il bisogno e, come al solito, opere che vedranno la luce dopo la conclusione della rassegna e che quindi poco hanno a che fare con tutte le belle parole che ci siamo detti oggi. Non bastavano le cattedrali nel deserto come l'inutile struttura nel bel mezzo del parco di Tor Vergata o gli esempi derivanti dal ponte sullo Stretto di Messina (a proposito: siete convinti che serve ancora?). Come abbiamo detto e come ribadiamo, l'Expo 2015 è antieconomico, inutile, inefficiente e assolutamente inadeguato anche per uno dei suoi obiettivi: il rilancio turistico. Ma per cortesia: abbiamo il patrimonio paesaggistico e artistico più importante del mondo e ci serve Expo? [[Applausi dal Gruppo M5S.]] I monumenti cadono a pezzi, e cosa verrà detto a questi 20 milioni di spettatori attesi? «Intanto Vi abbiamo portati lì, guardatevi gli stand; poi, se Vi cade qualche costone addosso, non Vi preoccupate: respirate la storia». Tutto il mondo punta sul turismo senza l'Expo; noi parliamo di Expo, di turismo e, oggi anche di rilancio e sviluppo alimentare. A proposito di rilancio, per Expo 1,3 miliardi di euro di investimenti nazionali, presi dalle tasche degli italiani, per cementificare i terreni agricoli dove sorgerà Expo. Eravamo rimasti a Milano 3, grazie al caro Silvio, che non abbiamo più il piacere di avere in questo Senato, ma aspettiamo il seguito della saga: sarà mica un caso che in quelle zone verrà lo stadio del Milan? Non seguo il calcio, ma magari mi aiutate a capire chi è il proprietario di quello stadio. [[Applausi dal Gruppo M5S.]] Ad ogni modo, le mozioni all'esame usano Expo come pretesto; un Expo al quale noi siamo fermamente contrari e continuiamo ad esserlo per motivi economici, ambientali, sanitari e anche di sviluppo commerciale e agricolo. Parliamo degli impegni del Governo. Si tratta di impegni del tutto legittimi, ma a noi sembrano un modo per avallare questa grande opera; l'ennesima opera pubblica basata su stime, la cui infondatezza ha riempito i libri di satira (si veda il post Olimpiadi 2006). Altra arma nota di questo Expo sono il ricatto sociale e la nuova frontiera della contrattazione: quella dei diritti, anche quelli fondamentali. Voi ci avete fatto credere che Expo fosse l'equivalente di posti di lavoro, e questo è un ricatto in un Paese con un livello allarmante di disoccupazione e il più drammatico divario sociale tra ricchi e poveri. Se proprio vogliamo fare un'opera sociale cominciamo a rivedere i meccanismi redistributivi della ricchezza, anche legati all'agricoltura, perché di questo stiamo parlando, sviluppando un reale modello biologico, di chilometro zero, che salvaguardi il vero made in Italy, e non quello del vostri gruppi industriali. [[Applausi dal Gruppo M5S.]] Un'educazione, come giustamente ha ribadito il collega Gaetti, a partire dalle scuole, dalle università. Ecco allora che tra il votare e il non votare le mozioni - compresa la nostra, per come è stata modificata - non cambierebbe molto da questo punto di vista, data l'inconsistenza degli obblighi per il Governo rispetto a quegli impegni che, attenzione, sono del tutto legittimi e importantissimi (economia sostenibile, biologico, no OGM). Tuttavia, sarebbero impegni che il Governo deve sempre attuare, e soprattutto mettere in atto prima dell'assegnazione dei soldi e non a sei mesi dall'inizio dell'esposizione. Ecco, sembra essere un'apologia dell'inutile, ragion per cui, apologia per apologia, riteniamo che i nostri considerata in questa dichiarazione di voto valgano più del voto stesso, come immagino che anche per il PD l'elogio dell'Expo vale politicamente molto più degli impegni del Governo: forse belle parole per rendere una pillola meno amara. [[Applausi dal Gruppo M5S.]] Dopo il Mose, dopo gli arresti sugli appalti come fate a sventolare ancora questa bandiera? Come fate? Dopo un'ulteriore giornata persa senza occuparci dei problemi reali del Paese, non venite a raccontarci la solita favoletta della generazione di posti di lavoro, perché è stato un insulto allo Stato sociale il concorso per ricercare migliaia di volontari disponibili a lavorare gratuitamente per l'Expo (che, per fortuna, ha visto vincere la coscienza dei cittadini che ormai sono stufi di lavorare gratuitamente), caduto per assenza di adesioni. Dicevo, sulla base di tre ore sottratte alla Nazione, prendiamo atto della sensatezza dei punti riguardanti l'agricoltura sostenibile, dell'impegno del Governo alla posizione contro gli OGM, delle politiche sull'alimentazione. Quindi, pur ribadendo la nostra criticità ad Expo, annunciamo il nostro voto favorevole agli impegni presi, che però, ribadiamo, con l'esposizione non dovrebbero avere nulla a che fare. [[Applausi dal Gruppo M5S.]]
ParlaMint-IT_2014-06-18-LEG17-Sed-264.u32	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, signor Ministro, colleghi, vorrei esprimere la condivisione di fondo del Gruppo di Forza Italia sull'urgenza delle questioni che le mozioni in discussione sottolineano: il Governo deve cogliere l'occasione dell'Expo 2015 per rendere l'Italia il Paese protagonista di un processo internazionale che aspiri a mettere in pratica concetti come sicurezza alimentare, agricoltura sostenibile e lotta agli sprechi di cibo. L'Expo 2015 in cifre: 20 milioni di visitatori attesi, di cui circa il 30 per cento stranieri; 24 miliardi di euro rappresentano la stima della produzione aggiuntiva attivata dal solo evento, per un valore aggiunto di 10,5 miliardi di euro nel periodo 2012-2020, e con beneficio sul prodotto interno lordo pari allo 0,18 per cento. Quasi duecentomila nuovi posti di lavoro stimati tra il 2012 e il 2020. L'Expo 2015 ha rappresentato uno stimolo senza precedenti per lo sviluppo dei settori direttamente coinvolti, tra tutti quello dell'agroalimentare. L'occasione perfetta per aumentare la promozione delle nostre eccellenze alimentari all'estero e per diffondere i modelli del cibo italiano e della filiera produttiva a monte, che sono anche tra i settori fondamentali del made in Italy. Il tema di Expo 2015: «Nutrire il pianeta, energia per la vita» richiama la promozione della cultura alimentare, intesa anche come cooperazione per lo sviluppo. La comunità internazionale deve trovare soluzioni per ridurre la fame, la malnutrizione e gli squilibri sociali che derivano da molteplici situazioni problematiche: accesso al cibo, sviluppo delle aree rurali povere e sviluppo delle aree urbane dei Paesi in via di sviluppo. Il nostro Paese deve assumere la responsabilità di un impegno diretto e in prima linea nella battaglia per un sistema alimentare mondiale inclusivo e per un modello di sviluppo agricolo sostenibile. Le buone pratiche e le esperienze italiane potranno essere di esempio per un numero sempre maggiore di governi nei Paesi in via di sviluppo, aumentando al tempo stesso la conoscenza e la promozione delle nostre eccellenze nel mondo. I prodotti e i processi che contraddistinguono nel mondo il settore agroalimentare italiano rappresentano un contributo prezioso per un dibattito tra i più importanti attori globali verso impegni chiari, realizzabili e non posticipabili per la lotta alla fame nel mondo. Potremo parlare di una completa riuscita dell'esposizione universale in Italia solamente se quella scossa culturale che i popoli che soffrono problemi cronici di sottoalimentazione e scarso sviluppo ci chiedono sarà valorizzata e tradotta in iniziative concrete. L'Italia, che ospita un evento mondiale dalle molteplici dimensioni interpretative, deve farsi portavoce di un approccio multidisciplinare alle questioni in gioco: la sostenibilità delle tecniche agricole, l'efficienza dei metodi di produzione, il miglioramento della catena di commercializzazione sono tematiche da affrontare congiuntamente con quelle relative alla protezione dell'ecosistema, alla conservazione delle risorse del pianeta e alla ricerca di un'alimentazione sana ed equilibrata. Per fare questo non dobbiamo inventare niente: dobbiamo solo valorizzare quel sistema Italia che è composto dai modelli imprenditoriali di tipo alimentare più virtuosi del mondo e dalla qualità internazionalmente riconosciuta e spesso impareggiabile dei nostri prodotti. Dobbiamo incoraggiare i partner che interverranno all'Expo 2015 a prendere come esempio per interventi futuri quei sistemi di produzione agricola e quelle esperienze nel commercio alimentare che emergono per efficienza e sostenibilità nel nostro Paese. Ancor più in occasione dell'Expo, abbiamo il dovere morale di rivendicare all'Italia un ruolo di primissimo piano a livello mondiale nel comparto agro-alimentare e non dobbiamo dimenticare che l'eccellenza italiana in questo settore porta con sé ricadute concrete e benefici economici fondamentali per la ripresa e la crescita del nostro Paese. Il made in Italy alimentare rappresenta infatti una fonte imprescindibile delle nostre esportazioni e un punto chiave da cui far ripartire la macchina economica. Nel merito degli impegni chiesti nelle mozioni e nell'ordine del giorno presentati, anche per noi vi sono punti fondamentali e condivisibili. Innanzi tutto, occorre dire un no secco alle speculazioni finanziarie che incidono sulla volatilità dei mercati e determinano l'aumento dei prezzi dei generi alimentari, soprattutto a scapito dei produttori. In secondo luogo, è necessario disincentivare l'utilizzo a fini energetici delle produzioni agricole primarie, incentivando invece il recupero dei sottoprodotti disponibili; queste realtà che hanno avuto benefici di carattere economico e fiscale stanno mettendo in difficoltà, nel mio caso specifico, come rappresentante - ad esempio - della Regione Lombardia, il settore di trasformazione per quanto riguarda i prodotti lattiero-caseari. Quindi, dobbiamo disincentivare, non soltanto in Italia, ma in tutto il mondo, l'utilizzo di agricoltura primaria ai fini energetici. Occorre poi ridurre gli sprechi nelle fasi di produzione, trasporto e commercializzazione dei prodotti alimentari; fornire un sostegno tecnico e politico ai Paesi emergenti per migliorare il loro benessere in campo alimentare (ciò diventa fondamentale, perché soltanto aumentando la capacità produttiva nei Paesi emergenti, soprattutto in termini agricoli di qualità, si pone rimedio al problema dell'immigrazione e della pressione da parte di questi Paesi nei confronti di quelli più sviluppati); avviare una campagna di informazione e di educazione per modelli nutrizionali più sani. È stato poc'anzi evidenziato - e io lo condivido - che l'Expo deve essere anche occasione per porre particolare attenzione al problema della sicurezza alimentare e quindi della tracciabilità dei prodotti a garanzia dei consumatori e dei produttori europei e soprattutto italiani. In ultimo, vorrei rivolgere un appello alle forze politiche, al mondo imprenditoriale e agli attori sociali. Dobbiamo lavorare tutti insieme per una piena realizzazione dell'Expo 2015, fondamentale per il rilancio dell'economia e dell'immagine del nostro Paese. Questo non è il momento di usare le tristi vicende di malaffare - di cui si stanno occupando le procure - per cercare di trarre vantaggi elettorali e di immagine politica. Non è certo speculando sui casi di mala gestione e di sprechi che si producono soluzioni per l' export e per il Paese. Non possiamo permetterci davanti ai riflettori mondiali, che a breve si accenderanno sull'Italia, di apparire divisi in fazioni e litigiosi, come troppo spesso è avvenuto in passato. Dobbiamo mettere da parte, invece, ragionamenti propagandistici e calcoli di interesse per affrontare con una decisa e comune azione gli ultimi mesi prima dell'inizio della manifestazione. È il momento di badare al risultato pratico e alla concretezza di ciò che dobbiamo realizzare. Abbiamo un progetto ambizioso da completare, cruciale per la ripartenza di un vero processo di crescita interna, fondamentale per l'immagine internazionale dell'Italia e assolutamente non sacrificabile per miopi baruffe di chi vuole ottenere tornaconti particolari. Pertanto, il voto del Gruppo Forza Italia-il Popolo della Libertà XVII Legislatura sarà favorevole sulle mozioni e sull'ordine del giorno presentati, con un piccolo particolare: non condividiamo l'intervento svolto dalla senatrice Fattori del Gruppo M5S, né condividiamo la parte iniziale della mozione n. 275, presentata dal Gruppo M5S, quando si contesta l'opportunità e la necessità dell'Expo 2015. PRESIDENTE. Senatore Zuffada, la prego di concludere il suo intervento. ZUFFADA (FI-PdL XVII). Poiché, però, votiamo, non le premesse, ma gli impegni del Governo, esprimeremo un voto favorevole anche sulla mozione a firma dei senatori del Gruppo M5S, pur ricordando che l'Expo è una opportunità e non un problema per l'Italia. [[Applausi dal Gruppo FI-PdL XVII. Congratulazioni.]]
ParlaMint-IT_2014-06-18-LEG17-Sed-264.u33	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, signor Ministro, onorevoli colleghi, Expo 2015 è ormai alle porte, e sarà un'occasione straordinaria d'incontro che il nostro Paese deve cogliere appieno per il ruolo che riveste nel settore agroalimentare e per il made in Italy, che rappresenta per noi un vanto. Il titolo è emblematico: «Nutrire il pianeta. Energia per la vita». Inizierei ricordando alcuni dati: la popolazione mondiale è praticamente triplicata negli ultimi sessant'anni, passando da 2,5 miliardi del 1950 ai 7 miliardi attuali, con la previsione che nel 2040 la terra sarà popolata da circa 9 miliardi di persone. Cresce inoltre sempre più il numero delle persone malnutrite, numero che ormai si avvicina drammaticamente al miliardo. È uno di quei paradossi che caratterizzano la storia umana: accanto a persone che quotidianamente muoiono di fame, un numero molto elevato di persone convive con il problema opposto dell'obesità o del forte sovrappeso. Queste persone ammontano a circa un miliardo e mezzo: il doppio di coloro che vivono al di sotto della soglia della povertà. Oltre 30 milioni di persone muoiono ogni anno per la fame; altrettante muoiono nello stesso arco di tempo a causa di malattie derivanti dall'eccesso di cibo. Il problema dello spreco alimentare poi è tanto serio che in Italia è stimato in 6,5 milioni di tonnellate, pari a 108 chilogrammi pro capite, con un costo medio per ogni famiglia di quasi 1.700 euro l'anno. Alla luce del quadro esposto e considerata la drammaticità della situazione planetaria accennata, il Senato ritiene convintamente di dover impegnare il Governo italiano a sensibilizzare maggiormente la comunità internazionale sulle responsabilità che essa ha nei confronti del mondo intero. Questo è il motivo che oggi spinge il Gruppo del Partito Democratico a sostenere con convinzione le mozioni presentate. La mozione n. 262 (testo 2), presentata dai rappresentanti del Gruppo del Partito Democratico, ha una significativa valenza, una valenza complessiva che prevede un'azione ampia volta a promuovere nuove politiche in campo agro-alimentare, impegnando in tal senso il Governo a contrastare il ricorso a speculazioni finanziarie, incentivando l'agricoltura ecosostenibile per aumentare la produttività in aree mondiali che sinora si sono dimostrate scarsamente produttive, con pesanti ripercussioni sulle popolazioni interessate. Impegna inoltre il Governo a ridurre gli sprechi alimentari, affinché una consistente parte della popolazione mondiale possa alimentarsi in modo corretto, e a combattere, conseguentemente, la fame nel mondo per rendere effettivo il diritto umano all'alimentazione, un diritto che non può restare una formula vuota presente negli atti giuridici internazionali, ma deve diventare effettivo; a promuovere la cultura della sana alimentazione e degli stili alimentari equilibrati e bilanciati, diffondendo la dieta mediterranea già patrimonio immateriale dell'Unesco. Nella nostra mozione abbiamo chiesto al Governo di attivarsi affinché Expo 2015 veda protagonisti gli Stati partecipanti, le istituzioni internazionali, gli enti pubblici e privati facenti parte del sistema Italia, in merito alle tematiche cui ho fatto riferimento, nonché in merito alle politiche pubbliche e alle buone pratiche che ne devono conseguire, con obiettivi puntuali che realizzino un vero e proprio "Patto globale del cibo" secondo le linee guida più importanti che abbiamo elaborato in questi mesi insieme al nostro Governo. Sull'agricoltura sostenibile abbiamo chiesto un impegno ad elaborare politiche pubbliche per l'incremento produttivo nelle aree del mondo meno produttive, al fine di avvicinare la domanda di cibo in aumento alla capacità di offerta attraverso pratiche agricole ecosostenibili. Abbiamo chiesto un impegno sull'agricoltura sostenibile a definire pratiche innovative che utilizzino alte tecnologie, metodi indicati dalle coltivazioni biologiche, sistemi agricoli di precisione, anche al fine di un utilizzo oculato delle risorse idriche, ad esempio il cosiddetto more crop per drop ovvero «più raccolto per ciascuna goccia». Sulla riduzione degli sprechi nella filiera alimentare, chiediamo di contribuire ai lavori in corso, coordinati dal WRI (World resource institute) per la definizione di un protocollo mondiale ( Food waste protocol ) per la quantificazione e il monitoraggio degli sprechi e delle perdite alimentari lungo la filiera, nonché di uniformare le modalità di quantificazione e monitoraggio degli sprechi e delle perdite alimentari adottate dai singoli Paesi alle specifiche che saranno definite dal protocollo. Proponiamo infine di impegnare il Governo sulla promozione del valore del cibo e di stili alimentari bilanciati, a definire un impegno comune della comunità internazionale e delle relative istituzioni rappresentative al fine di promuovere ed affermare un nuovo approccio al cibo che ne sottolinei il valore nella scala delle priorità dei consumi. Sulla promozione del valore del cibo e di stili alimentari bilanciati, chiediamo di definire, in accordo con le Regioni e le realtà locali maggiormente rappresentative del sistema di eccellenze agroalimentari italiane, linee di indirizzo comuni che abbiano al centro la qualità del patrimonio agroalimentare, come volano centrale che integri in chiave multidisciplinare agricoltura di precisione, salute, innovazione e sostenibilità, sistemi locali di efficienza nella catena alimentare. Ma ci convince, signora Presidente, anche l'impegno, chiesto dalla Lega, di usufruire di Expo 2015 quale occasione per promuovere l'intero territorio italiano e far conoscere a quanti verranno da noi l'agroalimentare di qualità, di cui il nostro Paese è leader europeo. Ci convince l'impegno chiesto dal Nuovo Centrodestra di salvaguardare il capitale ecologico dell'agricoltura, l'utilizzo di tecniche produttive appropriate da legare, tra l'altro, alla programmazione agricola, che va orientata verso un'agricoltura non monocolturale, che eviti pratiche fortemente intensive nei Paesi sviluppati e la cosiddetta agricoltura mineraria nei Paesi emergenti, disincentivando l'interesse a produrre biocarburanti dalla produzione agricola primaria. Dobbiamo convincerci che resta ottimale il recupero dei vari sottoprodotti disponibili. Così come ci convince l'impegno chiesto nella mozione presentata dal Movimento 5 Stelle, volto al divieto di produzioni OGM sul territorio nazionale. Su tale tema vorrei dire che in quest'Aula abbiamo approvato all'unanimità una mozione che andava in questa direzione, e gli sforzi del Governo sono andati esattamente in quella direzione con le ultime vicende europee. Quindi ci convince, perché è parte integrante del nostro patrimonio di convinzioni, ovviamente puntando sulla ricerca in laboratorio, perché crediamo che dalla ricerca saranno disponibili risultati importanti per il progresso, rispetto al quale non va fatto alcun passo indietro, semmai tre passi in avanti. Ma la ricerca deve essere fatta in laboratorio e non in campo aperto, per evitare contaminazioni. Ci convince anche l'idea che quest'Aula abbia fatto passi in avanti per arrivare a un voto unanime. Ci convince il metodo della ricerca di una condivisione sulle grandi questioni. Colgo l'occasione per dire che il decreto «campo libero», quel decreto che il Governo ha messo in campo va nella giusta direzione, quella di un utilizzo sano del nostro territorio, incentivando le assunzioni under 35, soprattutto nel Mezzogiorno d'Italia, e non solo, e rimettendo in piedi il credito d'imposta che ha ben funzionato nel nostro Paese. Per queste ragioni, il Gruppo del Partito Democratico voterà convintamente a favore delle tre mozioni e dell'ordine del giorno presentato, ritenendo che il metodo della condivisione più ampia possibile per le grandi questioni faccia sì che l'Italia possa dirsi fiera di essere un grande Paese. [[Applausi dal Gruppo PD e del senatore Buemi.]]
ParlaMint-IT_2014-06-18-LEG17-Sed-264.u34	[[Domando di parlare per dichiarazione di voto in dissenso dal mio Gruppo.]] PRESIDENTE. Ne prendo atto e le do la parola. Signora Presidente, innanzitutto annuncio il voto, poi motiverò brevemente il mio dissenso. Voterò contro tutte le mozioni presentate, anche quella del mio Gruppo, perché è stata depotenziata. Infatti, i punti qualificanti della mozione, vale a dire fermare, ove possibile, la cementificazione e dare un punto fermo agli OGM sono stati tolti. In realtà dovrei astenermi, perché le mozioni presentate propongono al Governo di impegnarsi a fare quello che Expo dovrebbe già fare, quindi sono dei «non impegni», e per questo ci troviamo davanti a delle «non mozioni». Invece voterò contro, per l'incoerenza totale tra quello che viene detto e quello che viene proposto. Qui, infatti, non si è parlato della questione fondamentale. Dite che Expo serve a nutrire il pianeta, mentre è una cementificazione, una speculazione immobiliare: vale l'equivalente di undici aziende agricole medie italiane, visto che un'azienda agricola media italiana è pari a circa nove ettari. Pertanto il presupposto sul quale volete dare da mangiare alla gente è sbagliato, perché non si fa con il cemento. È una speculazione immobiliare: avete regalato 148 milioni di euro ai possessori di un terreno che era coltivato per farci una spianata di cemento, che rimarrà cementificata, e riregalerete l'area ai proprietari, con tutti i sottoservizi. Quindi, se questa è l'idea di sviluppo o di nutrire il pianeta che avete, è sbagliata, ed è ora che qualcuno ve lo dica. Se, invece, aveste avuto un minimo di coerenza nel dire che non ve ne frega niente di nutrizione e di cibo (avete parlato di barrette alimentari, di vitamina C e di dieta mediterranea) e aveste detto che vi interessa solo cercare di portare a casa dei soldi con questa operazione, allora avrei votato contro lo stesso, ma almeno avrei detto: «OK, siete credibili e coerenti». Neanche questo avete avuto il coraggio di fare: dovreste vergognarvi. [[Applausi dal Gruppo M5S.]]
ParlaMint-IT_2014-06-18-LEG17-Sed-264.u35	Passiamo alla votazione della mozione n. 262 (testo 2). PETROCELLI (M5S). Chiediamo la votazione nominale con scrutinio simultaneo, mediante procedimento elettronico. PRESIDENTE. Invito il senatore Segretario a verificare se la richiesta di votazione con scrutinio simultaneo, avanzata dal senatore Petrocelli, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco pertanto la votazione nominale con scrutinio simultaneo, mediante procedimento elettronico, della mozione n. 262 (testo 2), presentata dalla senatrice Pignedoli e da altri senatori. Dichiaro aperta la votazione. (Segue la votazione). Il Senato approva. ( v. Allegato B ). Ripresa della discussione delle mozioni nn. 262 (testo 2), 269 e 275 PRESIDENTE. Passiamo alla votazione della mozione n. 269 (testo 2). PETROCELLI (M5S). Chiediamo la votazione nominale con scrutinio simultaneo, mediante procedimento elettronico. PRESIDENTE. Invito il senatore Segretario a verificare se la richiesta di votazione con scrutinio simultaneo, avanzata dal senatore Petrocelli, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco pertanto la votazione nominale con scrutinio simultaneo, mediante procedimento elettronico, della mozione n. 269 (testo 2), presentata dal senatore Formigoni e da altri senatori. Dichiaro aperta la votazione. (Segue la votazione). Il Senato approva. ( v. Allegato B ). Ripresa della discussione delle mozioni nn. 262 (testo 2), 269 e 275 PRESIDENTE. Prima di passare alla votazione della mozione n. 275 nel testo riformulato, il Ministro ha chiesto di poter parlare per una precisazione.
ParlaMint-IT_2014-06-18-LEG17-Sed-264.u36	Signora Presidente, intervengo solo per chiarire che, d'accordo con i presentatori, il penultimo, il terz'ultimo e il quart'ultimo punto delle premesse vengono espunti dal testo finale in votazione.
ParlaMint-IT_2014-06-18-LEG17-Sed-264.u37	Passiamo dunque alla votazione della mozione n. 275 (testo 2). PETROCELLI (M5S). Chiediamo la votazione nominale con scrutinio simultaneo, mediante procedimento elettronico. PRESIDENTE. Invito il senatore Segretario a verificare se la richiesta di votazione con scrutinio simultaneo, avanzata dal senatore Petrocelli, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco pertanto la votazione nominale con scrutinio simultaneo, mediante procedimento elettronico, della mozione n. 275 (testo 2), presentata dal senatore Gaetti e da altri senatori. Dichiaro aperta la votazione. (Segue la votazione). Il Senato approva. ( v. Allegato B ). Ripresa della discussione delle mozioni nn. 262 (testo 2), 269 e 275 PRESIDENTE. Passiamo alla votazione dell'ordine del giorno G1 (testo 2). PETROCELLI (M5S). Chiediamo la votazione nominale con scrutinio simultaneo, mediante procedimento elettronico. PRESIDENTE. Invito il senatore Segretario a verificare se la richiesta di votazione con scrutinio simultaneo, avanzata dal senatore Petrocelli, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco pertanto la votazione nominale con scrutinio simultaneo, mediante procedimento elettronico, dell'ordine del giorno G1 (testo 2), presentato dal senatore Bitonci e da altri senatori. Dichiaro aperta la votazione. (Segue la votazione). Il Senato approva. ( v. Allegato B ). Apprezzate le circostanze, anche in considerazione della convocazione della Conferenza dei Capigruppo, passiamo agli interventi di fine seduta.
ParlaMint-IT_2014-06-18-LEG17-Sed-264.u38	[[Domando di parlare.]] [[PRESIDENTE. Ne ha facoltà. (Brusìo). Un momento, senatore Puglia. Per favore, colleghi, allontanatevi senza fare troppo rumore. Prego, senatore. PUGLIA (M5S). Signora Presidente, vorrei segnalare che è stata presentata in data odierna l'interpellanza urgente 2-00172 al presidente del Consiglio dei ministri Renzi e al Ministro per i beni e le attività culturali, poiché in data 16 giugno scorso si è abbattuta su Portici una violenta tromba d'aria, accompagnata da una forte pioggia, causando danni irreversibili a numerose strutture del Dipartimento di agraria. In particolare, il preziosissimo orto botanico della reggia di Portici, memoria storica della reggia borbonica, sorto nel 1872, è stato distrutto dal grave fenomeno atmosferico. Abbiamo chiesto al Ministro un intervento pronto ed urgente. Poi, Presidente, volevo sollecitare la risposta ad una serie di interrogazioni. Mi riferisco, in particolare, all'interrogazione 4-00581 , che riguarda il Comune di Ercolano: nello specifico, si tratta dell'affidamento di incarichi professionali. Vogliamo capire bene se, nell'assegnazione dei diversi incarichi, ci siano state delle illegalità. C'è poi l'interrogazione 4-00983 , riguardante la reggia di Portici, dimora storica fatta costruire dal sovrano Carlo III come palazzo reale per la dinastia dei Borbone di Napoli, che non è attualmente fruibile nella sua interezza. Chiediamo quindi al Ministro competente un intervento. Ancora, l'interrogazione 4-01421 , avente ad oggetto la collina dei Camaldoli, situata tra i quartieri di Pianura e Soccavo del Comune di Napoli: si tratta di un'area a grave rischio idrogeologico. Ad oggi non abbiamo avuto risposta. C'è poi anche l'interrogazione 4-01488 , che riguarda uno svincolo autostradale costruito da tempo a San Giorgio a Cremano (Napoli), che però è ancora chiuso. Richiamo, ancora, l'interrogazione 4-02094 , che riguarda gli uffici del collocamento obbligatorio della Provincia di Napoli, con specifico riferimento ad una vicenda relativa alla tutela riservata agli orfani di guerra ed equiparati. PRESIDENTE. Senatore Puglia, concluda per favore. PUGLIA (M5S). Sì, Presidente. Ricordo ancora l'interrogazione 4-02054 (e con questa chiudo, anche se ce ne sarebbero altre), che riguarda il Centro rifornimenti del commissariato di Napoli (CERICO). Infine, e chiudo davvero, c'è l'interrogazione 4-02032 , concernente la spiaggia di Cava dell'Isola, nel Comune di Forio d'Ischia, l'unica spiaggia libera, immensa, di questo Comune, che è attualmente ancora chiusa. Ci sono tante altre interrogazioni alle quali non abbiamo avuto risposta. Sono passati i famosi quindici giorni, per cui chiediamo l'intervento della Presidenza.]] [[Applausi della senatrice Nugnes.]]
ParlaMint-IT_2014-06-18-LEG17-Sed-264.u39	La Presidenza solleciterà la risposta da parte del Governo agli atti di sindacato ispettivo presentati.
ParlaMint-IT_2014-06-18-LEG17-Sed-264.u40	[[Domando di parlare.]] [[PRESIDENTE. Ne ha facoltà.]] Signora Presidente, mi unisco immediatamente a quanto detto dal senatore Puglia, al quale chiedo di poter aggiungere la mia firma all'interpellanza urgente presentata al Ministro e al Presidente del Consiglio. Al di là di quanto la stessa stampa ha rappresentato, ho vissuto infatti in prima persona i momenti del passaggio della terribile tromba d'aria, con un nubifragio di dimensioni e di intensità davvero anomale. Ci sono stati danni alle cose (fortunatamente non alle persone) ed è stato colpito in particolare il patrimonio artistico e culturale dell'orto botanico della facoltà di agraria dell'università Federico II (meglio conosciuta come la facoltà di agraria di Portici) che è andato purtroppo distrutto e ha bisogno di una serie di interventi straordinari con fondi che probabilmente l'università Federico II non è in grado di erogare immediatamente. Mi consenta anche di dire, signora Presidente, che in un Paese nel quale spesso si vivono tragedie come quelle dei ritardi e delle inefficienze nei soccorsi, nella città di Portici invece, nell'immediatezza dell'evento calamitoso, per il quale probabilmente l'amministrazione ha richiesto lo stato di calamità naturale (anch'io avanzerò una richiesta in tal senso), i volontari della protezione civile della città, la Polizia municipale e le Forze dell'ordine immediatamente hanno saputo prestare quei soccorsi di cui la popolazione abbisognava. Quindi, davanti ad una pagina drammatica, difficile e con attimi di terrore e di paura, possiamo encomiare e celebrare qualcosa che ha funzionato anche in un Paese, come l'Italia, nel quale spesso e volentieri si cerca di distinguere, anche nelle tragedie, il Sud dal Nord. Io sono orgoglioso del fatto che quei volontari, quei corpi di protezione civile e quella Polizia municipale abbiano saputo essere degni di un momento tragico e difficile che viveva quella popolazione. [[Applausi del senatore Puglia.]]
ParlaMint-IT_2014-06-18-LEG17-Sed-264.u41	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna. Ricordo che il Senato tornerà a riunirsi in seduta pubblica oggi, alle ore 16,30, con lo stesso ordine del giorno. La seduta è tolta (ore 12,50).
