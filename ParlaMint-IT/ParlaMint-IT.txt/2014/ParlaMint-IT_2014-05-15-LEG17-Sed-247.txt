ParlaMint-IT_2014-05-15-LEG17-Sed-247.u1	La seduta è aperta (ore 9,32). Si dia lettura del processo verbale. AMATI, segretario, dà lettura del processo verbale della seduta del giorno precedente.
ParlaMint-IT_2014-05-15-LEG17-Sed-247.u2	[[Domando di parlare.]] [[PRESIDENTE. Ne ha facoltà.]] Signor Presidente, chiedo la votazione del processo verbale, previa verifica del numero legale. Verifica del numero legale
ParlaMint-IT_2014-05-15-LEG17-Sed-247.u3	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). Il Senato è in numero legale. Ripresa della discussione sul processo verbale PRESIDENTE. Metto ai voti il processo verbale. È approvato.
ParlaMint-IT_2014-05-15-LEG17-Sed-247.u4	[[Domando di parlare.]] [[PRESIDENTE. Ne ha facoltà.]] Signor Presidente, se me lo consente, vorrei qualche attimo per ricordare il senatore Umberto Cappuzzo, che è scomparso nei giorni scorsi. Questa mattina si celebrano i suoi funerali a Roma. Il generale Cappuzzo fu Capo di stato maggiore dell'Esercito e Comandante generale dell'Arma dei carabinieri. Per due legislature ha fatto parte del Senato della Repubblica. Egli è stato un esponente di punta del mondo militare. Credo sia giusto ricordarlo nell'Aula del Senato, di cui ha fatto parte, per il contributo da lui dato, come legislatore e come militare, all'attività delle nostre istituzioni. Mi sembra doveroso ricordare la scomparsa di Umberto Cappuzzo e rendere omaggio alla sua memoria. [[Applausi.]] PRESIDENTE. La ringrazio, presidente Gasparri.
ParlaMint-IT_2014-05-15-LEG17-Sed-247.u5	Mantenendo la parola che ho dato ieri alla senatrice Bignami, che è intervenuta in Aula per ricordare la recente tragedia che si è verificata nel Canale di Sicilia, propongo all'Aula un minuto di silenzio, in modo da ricordare le vittime del naufragio, e anche la scomparsa del senatore Cappuzzo. [[Si leva in piedi, e con lui tutta l'Assemblea, che osserva un minuto di silenzio.]]
ParlaMint-IT_2014-05-15-LEG17-Sed-247.u6	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-05-15-LEG17-Sed-247.u7	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 9,40).
ParlaMint-IT_2014-05-15-LEG17-Sed-247.u8	L'ordine del giorno reca la discussione del disegno di legge n. 1430. La relatrice, senatrice Puglisi, ha chiesto l'autorizzazione a svolgere la relazione orale. Non facendosi osservazioni la richiesta si intende accolta. Pertanto, ha facoltà di parlare la relatrice.
ParlaMint-IT_2014-05-15-LEG17-Sed-247.u9	Signor Presidente, onorevoli colleghi, il decreto-legge che discutiamo oggi in Aula prevede una pluralità di misure urgenti che intendono garantire la continuità del servizio scolastico in corso, evitando che disfunzioni organizzative e amministrative e contenziosi giurisdizionali ne possano mettere a repentaglio il regolare svolgimento. In particolare, all'articolo 1, il decreto intende far terminare l'anno ai 112 dirigenti scolastici della Toscana che, vincitori del concorso del 2011, dovranno ripetere, a seguito della sentenza del Consiglio di Stato, parte del concorso. Voglio ricordarlo: questo concorso, bandito in epoca Gelmini su base regionale e concluso durante il Ministero di Profumo, è stato in più Regioni annullato dal giudice amministrativo. Nelle more della rinnovazione concorsuale, i dirigenti già dichiarati vincitori e che stanno lavorando da due anni nelle scuole toscane sarebbero stati rimossi dalle funzioni dirigenziali, ormai in corso di svolgimento, per essere assegnati in soprannumero agli istituti di provenienza, determinando la necessità di ricorrere all'istituto delle reggenze ed ostacolando una razionale programmazione dei trasferimenti di docenti per l'anno scolastico successivo, rischiando inoltre che gli atti svolti nell'esercizio dell'incarico possano essere dichiarati inefficaci per il principio di continuità amministrativa. Ma non è l'unica Regione in cui abbiamo problemi. Il TAR dell'Abruzzo ha disposto l'annullamento della graduatoria dei vincitori, ma finora il Consiglio di Stato ha sospeso la sentenza. In Lombardia, dopo la pubblicazione della graduatoria dei vincitori, il Consiglio di Stato ha disposto con sentenza la ricorrezione degli elaborati ad opera di una nuova commissione esaminatrice e ha approvato una nuova graduatoria. Il TAR del Molise ha sospeso la procedura concorsuale nella fase conclusiva, ma l'amministrazione ha proposto appello al Consiglio di Stato. Il TAR ha invece respinto i ricorsi amministrativi in Calabria e Campania. Non solo, ad oggi sono ancora aperti diversi contenziosi in diverse Regioni che si trascinano dal precedente concorso del 2004. È per questo che nel decreto-legge n. 104 del 2013, «l'istruzione riparte», avevamo deciso di riformare le modalità di reclutamento dei dirigenti scolastici, passando al corso concorso nazionale, non più dunque su base regionale, presso la Scuola della pubblica amministrazione. Fermo restando il rispetto delle sentenze adottate dal giudice amministrativo, il decreto, quindi, intende assicurare che in Toscana e nelle altre Regioni interessate da analoghi contenziosi, i dirigenti scolastici già nominati continuino ad esercitare medio tempore le funzioni alle quali sono stati preposti nelle sedi di rispettiva assegnazione fino ad avvenuta rinnovazione e completamento delle procedure concorsuali. La cosa particolarmente odiosa nel caso dei dirigenti scolastici toscani, che ormai lavorano nelle sedi loro assegnate da due anni e nel caso lombardo, è che l'annullamento delle procedure di reclutamento è avvenuta per cause interamente ascrivibili ad errori procedurali compiuti dall'amministrazione, non essendoci stata alcuna contestazione del «merito» dei vincitori, ai quali non può essere addebitata alcuna responsabilità. È con questa consapevolezza che la Commissione istruzione ha lavorato. Voglio ringraziare tutti i colleghi, il Presidente della Commissione e gli uffici che hanno lavorato insieme a noi e anche il sottosegretario Reggi, che ha seguito tutto l' iter di discussione del provvedimento. La Commissione istruzione ha lavorato con il difficile compito, unanimemente condiviso, di trovare una soluzione che non mettesse in discussione una sentenza della giustizia amministrativa, ma che allo stesso tempo tutelasse il diritto dei cittadini che hanno partecipato ad un concorso risultandone vincitori e che se lo sono visti annullare per colpa di errori procedurali dell'amministrazione. Per questo la Commissione ha approvato un emendamento che proroga la permanenza dei dirigenti toscani alla guida degli istituti fino al termine dell'anno scolastico in cui avverrà la rinnovazione del concorso secondo le modalità determinate dal Consiglio di Stato, per salvaguardare la continuità della guida delle scuole toscane. Inoltre, stabilisce che entro il 31 dicembre 2014 venga bandita la prima tornata del nuovo corso concorso nazionale per il reclutamento dei dirigenti scolastici, voluto dal decreto n. 104 del 2013, in cui ci sarà una quota riservata per tutti quei soggetti che hanno contenziosi aperti con l'amministrazione dal concorso del 2004 e che attribuirà a coloro che hanno svolto già anni di servizio (i dirigenti toscani e i dirigenti incaricati) un punteggio aggiuntivo. La Commissione ha anche approvato un ordine del giorno che impegna il Governo a rinnovare con sollecitudine il concorso annullato e ad applicare le suddette quote di riserva per il nuovo corso concorso all'ingresso e all'uscita, valutando la possibilità di ridurre al minimo gli spostamenti di sede per coloro che già svolgono le funzioni di dirigente scolastico per favorire la continuità nella guida delle autonomie scolastiche. Sappiamo che questa soluzione non soddisfa completamente i dirigenti toscani, ma altre modalità che avevamo esplorato, in accordo con le parti sociali, hanno ricevuto il parere negativo della Commissione affari costituzionali, perché presentavano profili di incostituzionalità. Non si possono, infatti, inserire in un decreto-legge le modalità di rinnovazione di una procedura che sarà in seguito stabilita. L'amministrazione ha chiesto al Consiglio di Stato come si deve svolgere questa rinnovazione, e quindi noi non potevamo introdurre ex ante nel decreto una modalità che sarà poi il Consiglio di Stato a definire, altrimenti in caso di divergenze, infatti, sarebbe annullata. L'articolo 2 del decreto intende consentire alle istituzioni scolastiche di Campania e Sicilia, in cui non è ancora attiva la convenzione Consip, poiché non è stato ancora individuato un aggiudicatario definitivo per l'affidamento dei servizi di pulizia e altri servizi ausiliari, di acquistare gli stessi dai raggruppamenti di imprese che li svolgevano fino al 31 marzo 2014. La Commissione anche in questo caso - naturalmente l'Aula deve confermare il tutto - ha poi approvato un emendamento che proroga al 31 dicembre 2014 questo termine, per evitare di dover fare un nuovo decreto per rinnovare i termini di proroga, qualora l'assegnazione definitiva non ci sia stata, e destina 150 milioni di euro per intervento di mantenimento del decoro e di funzionalità degli immobili, consentendo ai dirigenti scolastici delle Regioni stesse (Campania e Sicilia) di effettuare gli interventi, avvalendosi delle stesse imprese che hanno svolto il servizio fino ad oggi, al fine di preservare i dirigenti scolastici stessi da possibili indebite pressioni. La Commissione ha approvato anche un ordine del giorno che invita il Governo a fare una valutazione degli effetti che le nuove modalità di gestione delle pulizie scolastiche stanno avendo sulle scuole. [[Applausi dal Gruppo PD e dei senatori Esposito Giuseppe e Carraro.]]
ParlaMint-IT_2014-05-15-LEG17-Sed-247.u10	Dichiaro aperta la discussione generale. È iscritta a parlare la senatrice Pezzopane. Ne ha facoltà.
ParlaMint-IT_2014-05-15-LEG17-Sed-247.u11	Signor Presidente, onorevoli colleghi, c'è forse qualcosa di più strategico per un Paese della formazione dei suoi cittadini? Secondo me non c'è, e investire nella scuola significa rafforzare il futuro di un Paese; significa guardare oltre, per una volta. È per questo che ho accolto con molto favore, come un segno e un simbolo di visione di futuro l'attenzione riposta dal Governo al tema del diritto allo studio. Il Governo, e in particolare il presidente Matteo Renzi, con le visite nelle scuole e gli stanziamenti per l'edilizia scolastica, ha dato subito un segnale inequivocabile di attenzione. Il decreto che stiamo trattando, illustrato puntualmente dalla relatrice Puglisi, è un altro bel segnale. Questo decreto che andiamo ad approvare si inserisce quindi in un disegno più ampio ed è solo apparentemente marginale. È un vero peccato, che oggi la signora Ministro non sia presente, perché il Senato, le Commissioni competenti, hanno dato un contributo essenziale al miglioramento del decreto stesso. In realtà si interviene su due questioni che in questi anni hanno determinato gravi incertezze e disagi con ripercussioni sulla didattica, sul rapporto con gli studenti e le famiglie. Complessivamente, si comincia ad intravedere un cambio di rotta e quindi una grande speranza. Chi ha a che vedere con la quotidianità del mondo della scuola, non può non essersi interessato a questi problemi, che turbano la vita delle nostre comunità scolastiche. I due problemi vengono finalmente affrontati seriamente. Su questi problemi ho proposto interrogazioni e, assieme al collega Tomaselli ed altri, emendamenti al testo, con forti sollecitazioni dal mio territorio, l'Abruzzo, dove nel precariato, servizi e pulizie, operano oltre 800 persone e alcune decine sono i dirigenti scolastici coinvolti dal concorso del 2004. Davvero importante per la mia Regione e per le altre dove si erano creati questi problemi andare ad affrontarli. Ringrazio quindi il presidente della Commissione Marcucci per la sua attenzione, la sua competenza e capacità di ascolto, e la relatrice Puglisi che, recependo le ragioni degli emendamenti, ha saputo produrre con qualità estrema una sintesi eccellente. Ora però il Governo dia seguito ad ogni componente del decreto e verifichi anche quanto richiesto nell'ordine del giorno proposto ed approvato in Commissione. I problemi aperti nel mondo della scuola sono numerosi e spesso si tratta di vere e proprie cancrene, che si trascinano da anni con allucinanti contenziosi giurisdizionali che non poche volte (e quanto trattato nel decreto è uno di questi casi) rischiano di bloccare l'attività nelle scuole d'Italia. Il decreto-legge affronta e inizia a risolvere questi problemi, avvelenati da errori dei precedenti Governi, sottovalutazioni, superficialità, che li hanno incancreniti nel tempo e che, non risolti, rischierebbero di minare la conclusione dell'anno scolastico. Il decreto quindi risulta assolutamente in coerenza col programma di Governo e affronta tematiche che se, non risolte, avrebbero ulteriori e gravi conseguenze sociali ed economiche: scuole prive di dirigenti e con atti delegittimati, in un caso, scuole sporche e lavoratrici e lavoratori in mezzo ad una strada. Con il decreto si decide di assicurare un regolare compimento dell'anno scolastico, garantendo continuità ai dirigenti in attesa del nuovo concorso, e la proroga dei servizi, nelle modalità indicate dalla relatrice Puglisi, in quelle Regioni che ancora non hanno attivato le convenzioni Consip, chiedendo però una attenta verifica nelle altre di quanto sta accadendo. La vicenda dei dirigenti scolastici è una telenovela inquietante che rischia di non garantire l'esercizio dirigenziale nelle scuole italiane. Sappiamo tutti cosa avviene in una scuola con direzione debole o addirittura assente. Il caos è stato determinato dall'annullamento giurisdizionale della procedura concorsuale per il contingente di dirigenti scolastici. Ho seguito in particolare la vicenda Abruzzo, dove il TAR ha annullato la graduatoria dei vincitori del concorso, ma poi il Consiglio di Stato, a seguito dell'appello proposto dall'amministrazione, ha sospeso la sentenza. Tutto ciò ha generato un vero e proprio caos, appunto, nella gestione di molte scuole e certamente amarezza negli operatori che avevano regolarmente fatto il concorso e avevano pensato di aver raggiunto un importante obiettivo professionale e di vita. Casi assurdi e diversificati anche in Lombardia, Molise, Marche, Campania, Calabria e poi in Toscana, dove addirittura un terzo delle scuole rischierebbe di non avere il proprio dirigente scolastico. Allora interviene il decreto-legge, con le opportune aggiunte degli emendamenti approvati in Commissione. L'obiettivo è far terminare l'anno scolastico ai dirigenti scolastici della Toscana che, vincitori del concorso 2011, dovranno ripetere, dopo la sentenza del Consiglio di Stato, parte del concorso. Per questi motivi e per gli altri indicati nell'intervento che allego, non solo il Partito Democratico approverà il provvedimento, ma riteniamo di aver dato un contributo migliorativo essenziale alla proposta del Governo. L'auspicio è che a questo decreto seguano le altre importanti iniziative presenti nel progetto del Ministro e nel programma di questo Governo.
ParlaMint-IT_2014-05-15-LEG17-Sed-247.u12	La Presidenza l'autorizza a consegnare il testo scritto del suo intervento perché sia allegato al Resoconto della seduta odierna. È iscritta a parlare la senatrice Serra. Ne ha facoltà.
ParlaMint-IT_2014-05-15-LEG17-Sed-247.u13	Signor Presidente, l'epilogo del concorso per dirigenti scolastici rappresenta l'ulteriore testimonianza di quali e quanti siano i problemi che affliggono il mondo della scuola che, lungi dallo svolgere un ruolo di garanzia sociale, è diventato il simbolo della precarietà. Il decreto emanato dal Consiglio dei ministri è nella sostanza finalizzato a mantenere in servizio, fino alla fine dell'anno scolastico, i 112 vincitori della selezione avvenuta in Toscana. Si tratta, a ogni buon conto, di un tentativo di rimediare, attraverso un palliativo, alle vicende inerenti alla procedura concorsuale per 2.386 posti da dirigente scolastico, bandita nel luglio 2011. Le storture prodotte dal concorso in questione, al vaglio dei tribunali amministrativi regionali, sono molteplici e di diversa natura, come l'esclusione di svariati docenti dalle prove, la cancellazione, a pochi giorni dalla prova iniziale, di 975 domande su 5.500 pubblicate dal MIUR, la somministrazione di test non corretti, in proporzioni che si aggirano attorno al 40 per cento, la scelta di buste semitrasparenti contenenti i dati dei candidati, fino ad arrivare alla scelta sibillina dei componenti delle commissioni con incompatibilità di ruolo. L'intervento del Governo mira a scongiurare l'interruzione del servizio da parte dei dirigenti nelle sedi loro assegnate e a far salvi gli effetti degli atti messi in essere nell'esercizio delle loro funzioni; un provvedimento ridicolo, se si considera che nel prossimo mese di giugno il Consiglio di Stato potrebbe disporre il rinnovo della procedura nazionale. Insomma, il decreto-legge in esame interviene per rimediare all'ennesimo guazzabuglio ai danni della scuola. Ricordiamo la vicenda della restituzione dei famosi 150 euro da parte degli insegnanti a causa dell'errore operato dal MIUR e dal MEF. Anche oggi, come allora, ci si ritrova a dover rappezzare uno strappo importante attraverso un esile filamento di seta. Si adotta, in buona sostanza, la tecnica del taglia e cuci che si limita a dare una parvenza di regolarità là dove manca. Occorre giungere alla revisione delle modalità di reclutamento dei dirigenti e di tutto il personale scolastico. Sarebbe necessario valutare scrupolosamente l'attitudine e le qualità umane indispensabili che gli operatori della scuola devono possedere, al fine di compiere al meglio le mansioni che sono chiamati a svolgere. La scuola è la culla della società e chi si pone come insegnante, educatore o dirigente deve essere all'altezza dell'onere senza dubbi di sorta. Per ciò che riguarda i servizi di pulizia nelle scuole e il loro regolare adempimento, è necessario mettere in luce che nelle Regioni dove sono attive le convenzioni Consip sono state riscontrate molteplici criticità sia sotto il profilo occupazionale del personale delle imprese di pulizia, sia in ordine alla qualità dei servizi erogati, nonché in ordine al bilancio dello Stato. Sembra ormai chiaro che la politica legata alle convenzioni Consip non faccia altro che accentuare la precarietà, sia per i lavoratori socialmente utili, sia per il personale ATA. Si deve riconsiderare una volta per tutte, che il meccanismo basato sulle procedure di esternalizzazione, nonché la necessità di potenziare l'organico del personale collaboratore scolastico devono essere una garanzia per la funzionalità del servizio conferito. La scuola, in buona sostanza, deve tornare ad essere un centro di riferimento e un punto d'approdo stabile per la società di oggi e di domani. [[Applausi dal Gruppo M5S.]] [[PRESIDENTE. È iscritto a parlare il senatore Scavone. Ne ha facoltà.]]
ParlaMint-IT_2014-05-15-LEG17-Sed-247.u14	Signor Presidente, onorevoli colleghi, signori rappresentanti del Governo, il disegno di legge di conversione del decreto-legge n. 58 del 2014 è stato davvero provvidenziale, perché ci ha fornito l'occasione non solo di fronteggiare il problema specifico sollevato dai dirigenti scolastici della Toscana, che rischiava di creare disfunzioni nel corretto svolgimento del servizio scolastico, ma anche di affrontare la questione più complessiva delle conseguenze del parziale o totale annullamento dei concorsi per il reclutamento dei dirigenti scolastici a partire dal 2004. E infatti proprio nel 2004 veniva bandito un concorso pubblico per l'assegnazione di 1.500 posti di dirigente scolastico. In seguito all'espletamento delle prove, in diverse Regioni d'Italia si sono susseguiti una valanga di ricorsi giurisdizionali, che hanno portato a sentenze definitive di annullamento dei concorsi da parte del Consiglio di Stato e, in Sicilia, del CGA. Le ragioni prevalenti delle sentenze di annullamento risiedono in errori da parte dell'amministrazione. Pertanto, i docenti che all'epoca sostennero i concorsi e quelli di loro che sono stati dichiarati vincitori o idonei non hanno colpa degli errori commessi da altri. Eppure, là dove è stata prevista una rinnovazione concorsuale, si è creata la situazione paradossale che numerosi vincitori di concorso della prima procedura non sono stati confermati vincitori nella rinnovazione. Pertanto, era necessario già da tempo regolarizzare la situazione esistente e questa è stata un'ottima occasione, grazie al lavoro di pazienza e di intelligenza svolto dalla relatrice Puglisi e alla grande capacità di ascolto e di coordinamento della Commissione e del presidente Marcucci. L'esame di questo decreto ha consentito di riportare all'attenzione della 7ᵃ Commissione e del Ministro la peculiare situazione che si è venuta a determinare a carico dei dirigenti scolastici siciliani, i quali, con la legge n. 202 del 2010, sono stati destinatari di norme che prevedevano la rinnovazione concorsuale, essendo già intervenute le sentenze definitive della magistratura che sancivano l'annullamento del concorso bandito nel 2004. Tuttavia, la procedura di rinnovazione concorsuale del 2010 si è rivelata in Sicilia quale rimedio peggiore del male, dal momento che anziché eliminare il contenzioso giurisdizionale lo ha ampliato, paralizzando tutto. Non è stato facile, quindi, rappresentare in maniera adeguata la situazione di tanti soggetti che da molti anni invocavano l'intervento della politica per riavere equità e giustizia. Eppure lo abbiamo fatto, con tenacia, con costanza e con la fiducia che, prima o poi, saremmo riusciti a trovare in Commissione, come è avvenuto dopo ripetuti tentativi e confronti anche accesi, la chiave di lettura unitaria di questo annoso problema e una proposta di soluzione convincente. Devo dire che in Commissione si è lavorato davvero tanto e, come ho detto, la relatrice Puglisi, nel testo riformulato dell'emendamento 1.22, arriva a una sintesi di soddisfazione, facendo sì che la questione dei dirigenti scolastici, che in molte Regioni del nostro Paese e in particolare, per quanto mi riguarda, in Sicilia era un problema, trovasse un'ottima soluzione in sede di Commissione grazie alla proposta della relatrice. Infatti prevedere quote riservate, seppure con una condizione proporzionale, è una risposta di giustizia a tutti coloro che erano rimasti in questi anni nel guado. Auspichiamo quindi che la fase successiva veda finalmente il Governo impegnato a rispettare i tempi di emanazione (31 dicembre 2014) del nuovo bando per il concorso nazionale, ai sensi del decreto n. 104 del 2013 che, oltre a garantire le quote adeguate dei posti riservati ai partecipanti dei concorsi annullati, assegni appunto proporzioni corrette, Regione dopo Regione. Questa è stata l'occasione per mettere a fuoco una condizione difficilissima che vive il mondo della scuola, a partire dai suoi reclutamenti. A nessuno sfugge che dirigere la scuola oggi è una funzione sempre più importante. L'ampliamento dei poteri affidati ai dirigenti scolastici dalle norme sull'autonomia scolastica deve spingerci a dedicarci di più e meglio ad un tema da cui dipende in larga parte il successo formativo degli studenti e quindi del nostro Paese. Infatti, i dirigenti scolastici, oltre ad essere responsabili della gestione delle risorse finanziarie e strumentali della scuola, hanno il compito fondamentale di gestire le risorse umane, di coordinarle, di valorizzarle; hanno il compito di essere corifei di una corretta formazione che affascini gli studenti nel rispetto delle tante difficoltà che fino ad oggi ha avuto il mondo della scuola. Mi auguro che le modalità con cui questo decreto viene offerto, con una serie di soluzioni attente ed intelligenti poste all'attenzione dell'Aula, possa essere l'inizio di un riordino, che tutti auspichiamo fondamentale, del mondo della scuola. [[Applausi dal Gruppo GAL e della senatrice Puglisi.]] [[PRESIDENTE. È iscritta a parlare la senatrice Bellot. Ne ha facoltà.]]
ParlaMint-IT_2014-05-15-LEG17-Sed-247.u15	Onorevole Presidente, colleghi, rappresentante del Governo, il decreto in esame nasce dalla necessità di risolvere due problemi urgenti per il Governo: il primo riguarda le conseguenze dell'annullamento di alcuni concorsi regionali a dirigente scolastico a seguito di contenziosi amministrativi, mentre il secondo riguarda la situazione dei lavoratori socialmente utili addetti ai servizi di pulizia delle scuole (i cosiddetti LSU). Ci si riferisce in particolare ai dirigenti scolastici della Toscana, in relazione ai quali una recente sentenza del Consiglio di Stato ha annullato la procedura concorsuale per 112 su 483. Nel 2011 era stato indetto un concorso per il reclutamento di 2.386 dirigenti scolastici, visto che esisteva una reale esigenza di queste figure, in quanto molte scuole da anni ricorrevano alle cosiddette reggenze, con dirigenti che svolgevano la funzione in più istituti scolastici contemporaneamente, con i disagi che tutti conosciamo. In diverse Regioni italiane vi sono stati purtroppo alcuni ricorsi in merito, che hanno messo in discussione gli esiti del concorso. Vicende analoghe hanno interessato anche l'Abruzzo, dove il TAR ha disposto l'annullamento della graduatoria dei vincitori, ma il Consiglio di Stato ha sospeso la sentenza a seguito dell'appello avanzato dall'amministrazione. In Lombardia, il Consiglio di Stato ha disposto una nuova correzione degli elaborati da parte di una diversa commissione esaminatrice, che ha già proceduto all'approvazione della nuova graduatoria. In Molise, il TAR ha sospeso la fase conclusiva della procedura concorsuale, ma l'amministrazione ha proposto appello al Consiglio di Stato. Infine, in Calabria e in Campania, il TAR ha respinto i ricorsi amministrativi concernenti le graduatorie già approvate. Il decreto-legge in esame consente quindi ai dirigenti scolastici già nominati di continuare ad esercitare le proprie funzioni, fino ad avvenuta rinnovazione del concorso, e conferma gli atti da loro posti in essere. Se così non fosse, è evidente che si creerebbero situazioni di grossa difficoltà nell'organizzazione scolastica. Occorre però evidenziare che si tratta dell'ennesimo provvedimento tampone, con la solita sanatoria di concorsi annullati perché male impostati. La giustificazione addotta, cioè che la sanatoria dei dirigenti scolastici viene effettuata per la regolare conclusione dell'anno scolastico, è in evidente contraddizione con i contenuti della proposta stessa. Infatti, la proroga della permanenza in servizio viene effettuata ben oltre la conclusione dell'anno scolastico, per arrivare fino al 31 agosto 2014, probabilmente -salvo ulteriori future proroghe, tramite futuri decreti - fino all'indizione del prossimo concorso. Noi crediamo che ormai sia arrivato il momento di affrontare finalmente il problema alla radice. È già nota la questione - molto sentita al Nord - delle Regioni dove, nonostante il buon livello medio di preparazione, certificato dalle indagini internazionali, troppi candidati alla dirigenza scolastica non superano le prove di idoneità, con il rischio che per i posti vacanti scatti l'ennesimo provvedimento che consente il trasferimento di colleghi dal Meridione, dove le idoneità abbondano. Noi ci chiediamo le ragioni di questo fenomeno. È da tempo che la Lega Nord propone una revisione del sistema di reclutamento dei dirigenti scolastici, ispirato a quello proposto per l'assunzione di docenti, basato su graduatorie regionali. Tra l'altro, vogliamo fortemente ribadire che si tratta di graduatorie regionali. L'accesso al posto, dopo aver scelto in assoluta libertà la Regione dove candidarsi, in ossequio alla Costituzione e alle norme europee, in massima libertà, dovrà dipendere dalla posizione in lista sulla base di un punteggio in buona parte acquisito sottoponendosi a una valutazione approfondita a parità di condizioni con gli altri iscritti in quella Regione. Riteniamo che questo costituisca un modo concreto per superare il problema della disomogeneità di valutazione sul territorio, tenendo conto dell'importanza della conoscenza del territorio dove si sceglie di svolgere la propria attività. Ricordo che si tratta di un'attività che porta a gestire una comunità locale con ruoli e sensibilità diverse perché quello del dirigente scolastico non è solo un posto di lavoro, ma ha ben altre funzioni. Nell'auspicare che il Governo quanto prima - come avvenuto in altre occasioni, come ad esempio per i test d'ingresso alla maturità dove il Ministro si sta finalmente avvicinando alle posizioni assunte da tempo dalla Lega Nord, ovvero l'abolizione dei test con valutazione dei risultati dopo il primo anno di corso di laurea, in base al cosiddetto modello francese - sposi il sistema di reclutamento regionale di docenti e dirigenti scolastici, non possiamo non chiedere a gran voce un impegno effettivo del Governo a rinnovare con urgenza il concorso, affinché dall'inizio del prossimo anno scolastico sia assicurata l'assegnazione definitiva dei capi d'istituto, senza creare problemi alla continuità didattica e amministrativa degli istituiti. Restiamo assolutamente contrari a qualsiasi ipotesi di sanatoria e auspichiamo che il Governo non scelga, invece, in futuro questa strada che, pur apparendo più semplice e meno onerosa, rischierebbe però di scatenare una nuova ondata di ricorsi. Venendo all'articolo 2, il testo evidenzia che in Campania e in Sicilia le gare della Consip per i servizi di pulizia ed altri servizi ausiliari nelle scuole non si sono ancora concluse e, di conseguenza, sempre per non creare pesanti disservizi all'utenza scolastica, in queste Regioni, le scuole potranno continuare ad acquistare questo tipo di servizi dalle imprese o dalle cooperative che li hanno assicurati fino al 31 marzo scorso, purché alle stesse condizioni previste dalla convenzione Consip. Il problema degli appalti esterni dei servizi di pulizia ed ausiliari si sostanzia da molti anni nelle assunzioni del cosiddetto personale LSU (lavori socialmente utili) con il tramite di cooperative o altre agenzie esterne. Il Ministero dell'istruzione, dell'università e della ricerca, però, allorché si verificano questi appalti, provvede a diminuire l'organico del personale ausiliario delle scuole, per mantenere un'invarianza di spesa. Questo sistema ad oggi non ha dato luogo ad alcun tipo di risparmio, ma ha provocato notevoli disfunzioni organizzative, anche per la diversificazione dei vari contratti di lavoro. Si ravvisa quindi l'opportunità di una soluzione definitiva, che non può essere quella di affidare a un nuovo soggetto appaltante, ovvero la Consip, i contratti. Ormai è evidente che il ricorso ai lavoratori socialmente utili sia una soluzione negativa. In tal modo infatti vengono distribuiti appalti a cooperative, spesso vicine ai sindacati, con corrispondente riduzione dell'organico dei bidelli statali, che hanno diverse competenze, perché oltre alle pulizie, fanno attività di sorveglianza anche degli alunni, rendendo facilmente e chiaramente individuabili le responsabilità di eventuali mancanze. Queste cooperative invece forniscono un servizio limitato quasi esclusivamente alle pulizie, che il più delle volte risulta di dubbia qualità. Infatti, per aggiudicarsi gli appalti al prezzo più basso, devono forzatamente abbassare lo standard dei servizi e il livello professionale degli addetti. In conclusione, signor Presidente, pur considerando la necessità e l'urgenza soprattutto per l'utenza scolastica che si vedrebbe pesantemente sacrificata se queste norme non dovessero essere approvate, non possiamo come Lega Nord non considerare molto negativamente il continuo ricorso del Governo, o meglio dei Governi che si sono succeduti ultimamente, alla decretazione d'urgenza volta a risolvere problemi che ormai sono sul tappeto da anni, come quello sui servizi di pulizia nelle scuole. Sarebbe il caso di non continuare a rattoppare un sistema che ormai è assodato che funziona sempre peggio, ma piuttosto impegnarsi a trovare una soluzione che contemperi le esigenze del risparmio di spesa con la qualità del servizio; soluzione che non passa certo dagli appalti costantemente assegnati e sempre alle stesse imprese, che spesso fanno cartello e che, per contenere i costi, forniscono sempre meno ore di lavoro, a tutto danno degli alunni costretti a studiare in scuole sempre più sporche. [[Applausi dal Gruppo LN-Aut]] [[PRESIDENTE. È iscritto a parlare il senatore Bocchino. Ne ha facoltà.]]
ParlaMint-IT_2014-05-15-LEG17-Sed-247.u16	Signor Presidente, onorevoli colleghe e colleghi, ci troviamo ad affrontare l'esame di un provvedimento che mette ancora una volta una toppa ad un pasticcio che si è creato e che vede la mancanza di una strategia in questo Paese che valorizzi il sistema dell'istruzione. Sono due vicende molto diverse quella dei dirigenti scolastici e quella dei contratti per le pulizie, i cui dettagli sono stati illustrati ampiamente sia dalla relatrice che dai colleghi che mi hanno preceduto. Vorrei quindi soffermarmi su due aspetti importanti che probabilmente non sono stati sufficientemente dettagliati in questi interventi. Il primo riguarda la vicenda dei presidi. Ricordo che i 112 presidi toscani, che sono attualmente in servizio e che si sono visti annullare un concorso, attualmente sono delle vittime incolpevoli di quello che è successo, in quanto la motivazione dell'annullamento è assurda, paradossale: l'amministrazione si è dimenticata di inviare un telegramma quando si è trattato di sostituire un commissario d'esame. Non che il commissario che poi è stato sostituito sia illegale in sé. Semplicemente, l'amministrazione non ha rispettato alcune procedure nella nomina. L'esame poi è stato svolto regolarmente, per questo i presidi sono vittime incolpevoli. Ma questo pone immediatamente un problema, perché se noi volessimo confermare in qualche modo questi 112 presidi nel loro posto senza svolgere un concorso si incorrerebbe in un conflitto di poteri. Il Parlamento dovrebbe infatti legiferare, intervenire nel merito - pensate - di una sentenza del Consiglio di Stato. Quindi, ci troviamo dinanzi al più classico esempio di conflitto di poteri. Se passasse questa linea, che salvaguarderebbe i presidi che sono stati danneggiati loro malgrado, si aprirebbe immediatamente un vulnus gravissimo per cui si potrebbero rimettere magicamente, improvvisamente in discussione delle sentenze definitive della magistratura. È per questo motivo che in Commissione ci siamo andati con i piedi di piombo, tanto per usare un eufemismo. Abbiamo cercato di non aprire questo vulnus, cercando allo stesso tempo di salvaguardare la posizione di quei dirigenti scolastici che sono effettivamente assunti e la cui decadenza avrebbe comportato immediatamente un grosso problema di continuità del servizio scolastico. In Commissione è stata trovata una soluzione con la collaborazione del Governo. Una volta tanto, il Parlamento ha svolto un ruolo positivo, perché è andato oltre il decreto-legge iniziale, che prevedeva semplicemente di far rimanere questi presidi al loro posto. Siamo andati nel merito della procedura con cui bisogna svolgere nuovi concorsi (in particolare, con riferimento all'articolo 17 del decreto-legge 12 settembre 2013, n. 104 relativo ai corsi-concorsi) prevedendo una quota riservata che probabilmente rappresenta un giusto compromesso tra le esigenze dei dirigenti scolastici e il grosso problema rappresentato dal conflitto di poteri che si sarebbe aperto nel caso la soluzione fosse stata molto, molto più morbida. Venendo alla vicenda sottesa all'articolo 2 e relativa ai contratti di pulizia, in essa - forse questo non è stato colto - c'è il fallimento dello Stato sociale in questo Paese. Noi abbiamo un problema che consiste nel fatto che alcuni lavoratori (più di 12.000) hanno avuto problemi occupazionali a seguito della stipula dei contratti Consip (che - lo ricordo - consentono un contenimento della spesa, ma hanno provocato un grande problema occupazionale), oltre al problema delle esternalizzazioni. Secondo il falso mito del capitalismo tali esternalizzazioni producono contenimento della spesa e maggiore efficienza, ma non è così. Non è così in tutti i settori: non è così nel settore dell'istruzione, non è così in altri settori. Le esternalizzazioni hanno causato e continuano a causare (questa vicenda lo dimostra) un peggioramento della qualità dei servizi ed un problema occupazionale. Nella fattispecie, questi 12.000 lavoratori LSU si sono immediatamente trovati in mezzo a una strada e, ancora una volta, non essendoci in questo Paese - ed è questo il vero problema - un vero Stato sociale, che tuteli le fasce più deboli della popolazione (mi riferisco, ad esempio, a un possibile reddito minimo garantito), non essendoci coperture sociali, il Governo ha dovuto trovare ben 150 milioni di euro e procrastinare la soluzione dell'esternalizzazione soltanto di un paio d'anno, ossia la durata delle convenzioni Consip. Il problema, infatti, si ripresenterà puntualmente. Questo decreto, all'articolo 2, non è la soluzione definitiva per queste persone, che rimarranno in uno stato di incertezza relativa al loro posto di lavoro. Cosa si dovrebbe fare? La soluzione dovrebbe essere un'altra: bisognerebbe andare verso le internalizzazioni, specialmente nel settore dell'istruzione, che, tra l'altro, prevede già figure professionali adibite ai servizi di pulizia (i collaboratori scolastici). Ricordiamoci che a fronte di 12.000 lavoratori LSU che potrebbero finire in mezzo ad una strada, ci sono altri 12.000 lavoratori ATA, i cui posti sono stati accantonati e che non hanno mai preso servizio nella scuola. Pensate, quindi, al conflitto che è contenuto in questo provvedimento: 24.000 persone che vedono il proprio futuro condizionato da scelte politiche sbagliate, effettuate ben quattordici anni fa (la vicenda si trascina addirittura da una legge del 1999). Signor Presidente, la soluzione trovata per quanto riguarda i contratti di pulizia non può essere quella definitiva; si deve allargare il discorso, mettere mano finalmente allo Stato sociale e garantire a tutti i lavoratori e a tutti i cittadini un'occupazione degna di questo nome. [[Applausi dai Gruppi Misto e M5S e del senatore Marcucci]] [[PRESIDENTE. È iscritta a parlare la senatrice Blundo. Ne ha facoltà.]]
ParlaMint-IT_2014-05-15-LEG17-Sed-247.u17	Signor Presidente, onorevoli colleghi, oggi quest'Assemblea è costretta, per l'ennesima volta, a discutere di un provvedimento con il quale si tenta frettolosamente di porre rimedio ad una delle tante emergenze presenti nel comparto scuola: l'annullamento da parte di molti tribunali amministrativi regionali dell'intera procedura concorsuale, indetta su base regionale, per il reclutamento di 2.386 dirigenti scolastici. Si tratta di decisioni che si sono rivelate necessarie, alla luce dei palesi errori che hanno caratterizzato la gestione dell'intero concorso. Sviste ed inesattezze (ma in molte situazioni sono degli eufemismi), che possono essere considerate come una diretta conseguenza della superficialità e della scarsa trasparenza che ha contraddistinto, su tutto il territorio nazionale, le procedure di selezione. Si va dalle incredibili dimissioni anticipate in Toscana del Presidente del concorso prima che quest'ultimo fosse ultimato, che ha indotto il TAR a rimettere in discussione la nomina di ben 112 dirigenti scolastici, alle innumerevoli e, purtroppo ormai quasi normali, fughe di notizie sui contenuti della prova preselettiva, passando per gli errori che hanno caratterizzato ben il 38 per cento dei quiz somministrati ai candidati, le incompatibilità di ruolo di alcuni dei componenti delle commissioni esaminatrici e la scelta di buste semi-trasparenti in cui gli aspiranti candidati dovevano inserire i propri dati personali. Vizi di forma e manchevolezze che hanno, appunto, costretto diversi tribunali amministrativi regionali a pronunciarsi su numerosi contenziosi e ad accogliere le istanze dei ricorrenti. Oggi, con la conversione di questo decreto-legge, siamo nuovamente chiamati a tamponare l'ennesima emergenza. Ieri mattina in Commissione è stato votato un emendamento proposto dalla relatrice Puglisi in cui si stabilisce che entro il 31 dicembre 2014 è bandita la prima tornata del corso-concorso nazionale per il reclutamento dei dirigenti scolastici per la copertura delle vacanze di organico delle Regioni per le quali si è esaurita la graduatoria. In fase di discussione in Commissione è stata riconosciuta la necessità di destinare le quote di posti da riservare ai soggetti già vincitori, ovvero utilmente collocati nelle graduatorie di concorso successivamente annullate in sede giurisdizionale, nonché a coloro che hanno un contenzioso pendente legato al concorso per dirigente scolastico, bandito con decreto direttoriale. Ma in seguito non si è confermata questa necessità di definire con precisione e puntualità il numero di posti spettanti all'interno delle quote alle varie categorie di lavoratori coinvolti nel provvedimento, relegandola ad un ordine del giorno che ci auguriamo sarà rispettato dal Governo. È il caso di andare oltre l'approccio pressappochista che da sempre caratterizza la materia, ripensando le modalità di reclutamento e garantendone una reale, meticolosa osservanza. In merito all'articolo 2 del decreto in esame, riguardante il corretto svolgimento dei servizi ausiliari e di pulizia, mi preme fare una considerazione più ampia: dalle esperienze vissute in diversi campi, che dimostrano in molti casi l'inesistenza di una reale convenienza, in quanto viene considerato il risparmio, ma non il rapporto qualità-costi, ritengo che bisogna valutare l'opportunità di rivedere il sistema di assegnazione appalti basato sulla Consip e, più in generale, su meccanismi e procedure di esternalizzazione, assicurando agli istituti scolastici piena autonomia decisionale nella scelta delle imprese che dovranno garantire lo svolgimento dei servizi ausiliari e di pulizia all'interno degli edifici. Rispettare la sovranità popolare significa anche rispettare le possibili decisioni di ciascuna istituzione e di ciascuna realtà sociale. [[Applausi dal Gruppo M5S.]] [[PRESIDENTE. È iscritto a parlare il senatore Liuzzi. Ne ha facoltà.]]
ParlaMint-IT_2014-05-15-LEG17-Sed-247.u18	Signor Presidente, sarò assolutamente sintetico. Il semplice affacciarsi sul panorama che delinea in Italia il funzionamento della pubblica amministrazione fa tremare i polsi. Questa lapalissiana considerazione, che rischia di prestare il fianco alla vulgata secondo cui la politica negli ultimi anni è il campo in cui germogliano e crescono le banalità, è tanto perniciosa al funzionamento della macchina amministrativa da nuocere al suo prestigio e alla credibilità di coloro che operano al suo interno. A farne le spese è lo Stato, l'idea di Stato fatto di cittadini con i loro diritti e i loro doveri: uno Stato che è forma politica organizzata di Nazione, la nostra Nazione. È accaduto che negli anni un concorso per coprire le sedi vacanti dei vertici organizzativi della nostra pubblica istruzione, cioè gli istituti collocati sul territorio nazionale, è diventato paradigma dell'inefficienza della pubblica amministrazione. Il concorso riguarda la copertura di 2.386 posti di dirigente scolastico in tutta l'Italia, dalle Alpi alle isole. È accaduto di tutto: vizi procedurali, ricorsi ai tribunali amministrativi regionali, controricorsi, sentenze del Consiglio di Stato. Solo alcune Regioni si sono salvate; altre, purtroppo, in questi anni hanno conosciuto la precarietà dei ricorsi amministrativi. Già, i dirigenti scolastici: di questo è opportuno parlare in sede di discussione generale, perché di fatto sul provvedimento riteniamo di esprimerci con una valutazione sufficientemente positiva, perché poi mette le pezze ad una storia recente, lunga ormai quasi dieci anni. Parliamo appunto dei dirigenti scolastici. Fatta salva la constatazione sull'operato spesso di supplenza delle inefficienze del servizio della pubblica istruzione, personalmente rimpiango i tempi in cui essi venivano definiti presidi o direttori didattici. Non è solo questione di forma, ma di enorme sostanza. C'era la tradizione italiana in quegli appellativi. C'era una sorta di rappresentazione delle istituzioni educative nazionali. C'era la tangibile volontà di incarnare l'atto supremo dell'insegnamento, del trasferimento del sapere e delle competenze. C'era la cultura italiana e la storia nazionale, legate specialmente alle vicende dell'organizzazione statale post unitaria. Ma in Italia, ad un certo punto della nostra storia repubblicana, abbiamo smarrito la bussola e ci siamo consegnati, armi e bagagli, alla moda dei nomi altisonanti e del modernismo. Tutti i presidi sono diventati dirigenti nell'ambito dell'auspicato, ma mal definito, processo di aziendalizzazione della scuola. I presidi sono ora manager, e non so quanti siano contenti di questi giochi di prestidigitazione. I presidi sono ora funzionari, ovvero dei burocrati. Sarebbe auspicabile che tornassero seriamente ad occuparsi di istruzione nel senso pieno del termine e costituissero il « front office » di un importante segmento del percorso di crescita della democrazia italiana, nel delicato compito di formare la classe dirigente di domani e contribuire a tirare fuori dalle secche la Nazione. Il provvedimento oggi in esame giunge opportuno per ridare una forma di speranza alla precarietà del nostro « front office » nel campo dell'istruzione e dell'educazione. Pertanto, la soluzione proposta può essere percorsa. Speriamo tutti, però, che non generi ulteriori ricorsi strumentali a chi non vuole il regolare funzionamento degli anni scolastici. Quanto poi, signor Presidente, all'articolo 2 del decreto-legge in esame, si intravede una tergiversazione sull'opportunità di esternalizzare i servizi di pulizia e ausiliari delle scuole. Pertanto, si vigili, si assicuri decoro agli edifici scolastici. Si deve dare sicurezza, igiene e sanità agli studenti, alle famiglie e agli operatori della scuola. Non si pensi minimamente di internalizzare le risorse umane addette ai servizi di igienizzazione. La macchina amministrativa statale deve essere snellita e non appesantita da nuove assunzioni. [[Applausi dal Gruppo FI-PdL XVII. Congratulazioni]] [[PRESIDENTE. È iscritta a parlare la senatrice Granaiola. Ne ha facoltà.]]
ParlaMint-IT_2014-05-15-LEG17-Sed-247.u19	Signor Presidente, ho seguito con grande apprensione la vicenda dei dirigenti scolastici toscani, salita alle cronache dei maggiori quotidiani locali proprio a causa del suo carattere a dir poco grottesco. È su questo che intendevo intervenire e, proprio per l'importanza e la necessità di una celere approvazione del decreto, le chiedo, signor Presidente, di poter consegnare il mio intervento affinché venga allegato agli atti. Desidero, però, dire due parole proprio sulla vicenda toscana, che ha del paradossale. Occorreva un provvedimento atto a ripristinare il buon andamento della pubblica amministrazione scolastica toscana che, in questa situazione, si esponeva a subire un duro colpo sotto il profilo della corretta direzione degli istituti, nonché dei singoli progetti e programmi educativi toccati da questa impasse grottesca. Non si tratta di non voler rispettare una sentenza, ma di calibrarne gli effetti, in modo da rispettare le istanze di tutti i soggetti coinvolti. Credo che il decreto in esame e gli emendamenti presentati in Commissione vadano proprio in questa direzione e che, in sede di deregolamentazione, possano essere affrontati gli argomenti tuttora irrisolti e i quesiti ancora aperti. Ringrazio infine il senatore Marcucci e la senatrice Puglisi per il lavoro fatto in Commissione.
ParlaMint-IT_2014-05-15-LEG17-Sed-247.u20	La Presidenza l'autorizza a consegnare il suo intervento, che verrà allegato al Resoconto della seduta odierna. Dichiaro chiusa la discussione generale. Poiché la relatrice ed il rappresentante del Governo non intendono intervenire, comunico che sono pervenuti alla Presidenza - e sono in distribuzione - i pareri espressi dalla 1ᵃ e dalla 5ᵃ Commissione permanente sul disegno di legge in esame e sui relativi emendamenti, che verranno pubblicati in allegato al Resoconto della seduta odierna.
ParlaMint-IT_2014-05-15-LEG17-Sed-247.u21	Signor Presidente, invito a ritirare gli emendamenti 1.1, 1.2, 1.3, 1.4, 1.5, 1.6, 1.8, 1.10, 1.11, 1.12, 1.9, 1.14, 1.17, 1.18 e 1.19; diversamente, il parere è contrario. Chiedo che venga accantonato l'emendamento 1.22 (testo 2). Il parere è favorevole sugli ordini del giorno G1.1000, G1.100 e G1.101.
ParlaMint-IT_2014-05-15-LEG17-Sed-247.u22	Il parere è conforme a quello della relatrice.
ParlaMint-IT_2014-05-15-LEG17-Sed-247.u23	Senatore Mazzoni, ritira l'emendamento 1.1? MAZZONI (FI-PdL XVII). Sì, lo ritiro. PRESIDENTE. Senatore Bocchino, accoglie l'invito della relatrice?
ParlaMint-IT_2014-05-15-LEG17-Sed-247.u24	In considerazione della discussione avvenuta in Commissione (nella fattispecie, l'aver messo un limite temporale all'emanazione del corso-concorso), accetto l'invito della relatrice e ritiro l'emendamento 1.2.
ParlaMint-IT_2014-05-15-LEG17-Sed-247.u25	L'emendamento 1.22 (testo 2) è accantonato. Passiamo all'emendamento 1.3, su cui la 5ᵃ Commissione ha espresso parere contrario ai sensi dell'articolo 81 della Costituzione. SERRA (M5S). Ne chiedo la votazione. PRESIDENTE. Invito il senatore Segretario a verificare se la richiesta di votazione, avanzata dalla senatrice Serra, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo (art. 102- bis Reg.) PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 1.3, presentato dalla senatrice Serra e da altri senatori. Dichiaro aperta la votazione. (Segue la votazione). Il Senato non approva. (v. Allegato B). Ripresa della discussione del disegno di legge n. 1430 PRESIDENTE. L'emendamento 1.4 è ritirato. Passiamo all'emendamento 1.5, su cui la 5ᵃ Commissione ha espresso parere contrario ai sensi dell'articolo 81 della Costituzione. PETRAGLIA (Misto-SEL). Ne chiediamo la votazione. PRESIDENTE. Invito il senatore Segretario a verificare se la richiesta di votazione, avanzata dalla senatrice Petraglia, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo (ex art. 102- bis Reg.) PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 1.5, presentato dalla senatrice Petraglia e da altri senatori. Dichiaro aperta la votazione. (Segue la votazione). Il Senato non approva. ( v. Allegato B ) Ripresa della discussione del disegno di legge n. 1430 PRESIDENTE. Passiamo all'emendamento 1.6, su cui la 5ᵃ Commissione ha espresso parere contrario ai sensi dell'articolo 81 della Costituzione. Lo ritira, senatore Scavone? SCAVONE (GAL). Sì, signor Presidente. PRESIDENTE. L'emendamento 1.7 è stato ritirato. Passiamo all'emendamento 1.8, su cui la 5ᵃ Commissione ha espresso parere contrario ai sensi dell'articolo 81 della Costituzione. Chiedo al senatore Liuzzi cosa intende fare. LIUZZI (FI-PdL XVII). Lo ritiro. PRESIDENTE. Passiamo all'emendamento 1.10, su cui la 5ᵃ Commissione ha espresso parere contrario ai sensi dell'articolo 81 della Costituzione. PETRAGLIA (Misto-SEL). Ne chiediamo la votazione. PRESIDENTE. Invito il senatore Segretario a verificare se la richiesta di votazione, avanzata dalla senatrice Petraglia, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo (ex art. 102- bis Reg.) PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 1.10, presentato dal senatore Cervellini e da altri senatori. Dichiaro aperta la votazione. (Segue la votazione). Il Senato non approva. ( v. Allegato B ) Ripresa della discussione del disegno di legge n. 1430 PRESIDENTE. Gli emendamenti 1.11 e 1.12 sono improcedibili, mentre l'emendamento 1.13 è stato ritirato. Passiamo all'emendamento 1.9, su cui la 5ᵃ Commissione ha espresso parere contrario ai sensi dell'articolo 81 della Costituzione. Senatore Liuzzi, cosa intende fare? LIUZZI (FI-PdL XVII). Lo ritiro. PRESIDENTE. Gli emendamenti 1.100, 1.101, 1.102 e 1.103 sono improponibili. Passiamo alla votazione dell'emendamento 1.14. PETRAGLIA (Misto-SEL). Chiediamo la votazione nominale con scrutinio simultaneo, mediante procedimento elettronico. PRESIDENTE. Invito il senatore Segretario a verificare se la richiesta di votazione con scrutinio simultaneo, avanzata dalla senatrice Petraglia, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 1.14, presentato dalla senatrice Petraglia e da altri senatori. Dichiaro aperta la votazione. (Segue la votazione). Il Senato non approva. (v. Allegato B). Ripresa della discussione del disegno di legge n. 1430 PRESIDENTE. Gli emendamenti 1.15 e 1.16 sono stati ritirati. Passiamo all'emendamento 1.17 , su cui la 5ᵃ Commissione ha espresso parere contrario ai sensi dell'articolo 81 della Costituzione. PETRAGLIA (Misto-SEL). Ne chiediamo la votazione. PRESIDENTE. Invito il senatore Segretario a verificare se la richiesta di votazione, avanzata dalla senatrice Petraglia, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo (ex art. 102- bis Reg.) PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 1.17, presentato dalla senatrice Petraglia e da altri senatori. Dichiaro aperta la votazione. (Segue la votazione). Il Senato non approva. ( v. Allegato B ) Ripresa della discussione del disegno di legge n. 1430 PRESIDENTE. Passiamo all'emendamento 1.18, su cui la 5ᵃ Commissione ha espresso parere contrario ai sensi dell'articolo 81 della Costituzione.
ParlaMint-IT_2014-05-15-LEG17-Sed-247.u26	Signor Presidente, ne chiedo la votazione e domando di parlare per dichiarazione di voto. [[PRESIDENTE. Ne ha facoltà.]] Signor Presidente, se insisto per la votazione di questo emendamento non è per scortesia nei confronti della relatrice e della Commissione intera, ma perché sarebbe la soluzione definitiva al tentativo di compromesso, ottimo, che è comunque stato trovato dalla relatrice. L'emendamento 1.18, in sostanza, mira a sanare definitivamente e ad escludere tutto il contenzioso che fino a oggi ha caratterizzato l'incedere disordinato dei concorsi, poi interrotti in sede giurisdizionale. Con la proposta contenuta nell'emendamento tutti coloro che, non in quiescenza, si trovano nelle condizioni, appunto, di contenzioso con la magistratura ed anche di contenzioso con le norme che sono state fatte per le rinnovazioni concorsuali sono ammesse ad un corso-concorso nazionale, dalla cui selezione deriverebbe la definitiva chiusura del contenzioso e la stabilizzazione dei dirigenti in essere.
ParlaMint-IT_2014-05-15-LEG17-Sed-247.u27	Invito il senatore Segretario a verificare se la richiesta di votazione, avanzata dal senatore Scavone, risulta appoggiata dal prescritto numero di senatori, mediante procedimento elettronico. (La richiesta risulta appoggiata).
ParlaMint-IT_2014-05-15-LEG17-Sed-247.u28	[[Domando di parlare per dichiarazione di voto in dissenso dal mio Gruppo.]] PRESIDENTE. Ne prendo atto e le do la parola. Vorrei dichiarare che, in difformità dal mio Gruppo, io e il collega Torrisi voteremo a favore di questo emendamento. Votazione nominale con scrutinio simultaneo (ex art. 102- bis Reg.)
ParlaMint-IT_2014-05-15-LEG17-Sed-247.u29	Indìco la votazione nominale con scrutinio simultaneo, mediante procedimento elettronico, dell'emendamento 1.18, presentato dal senatore Scavone e da altri senatori. Dichiaro aperta la votazione. (Segue la votazione). Il Senato non approva. ( v. Allegato B ) Ripresa della discussione del disegno di legge n. 1430 PRESIDENTE. Passiamo all'emendamento 1.19. su cui la 5ᵃ Commissione ha espresso parere contrario ai sensi dell'articolo 81 della Costituzione. Senatrice Pelino, lo ritira? PELINO (FI-PdL XVII). Sì, signor Presidente. PRESIDENTE. Gli emendamenti 1.20 e 1.21 sono stati ritirati. Essendo stati accolti dal Governo, gli ordini del giorno G1.1000, G1.100 e G1.101 non verranno posti ai voti. Gli emendamenti 1.0.1, 1.0.2, 1.0.3, 1.0.4, 1.0.5, 1.0.6, 1.0.7, 1.0.8, 1.0.9, 1.0.10, 1.0.11, 1.0.12, 1.0.13, 1.0.14 e 1.0.15 sono improponibili, mentre gli emendamenti 1.0.100, 1.0.101 e 1.0.102 sono stati ritirati. Passiamo all'esame degli emendamenti e degli ordini del giorno riferiti all'articolo 2 del decreto-legge, che si intendono illustrati e su cui invito la relatrice ed il rappresentante del Governo a pronunziarsi.
ParlaMint-IT_2014-05-15-LEG17-Sed-247.u30	Sull'emendamento 2.4 manca il parere della 5ª Commissione: se non ce lo comunica direttamente in Aula il presidente Azzollini dobbiamo accantonarlo. L'emendamento 2.1 è stato ritirato. Invito i presentatori a ritirare l'emendamento 2.2; diversamente il parere è contrario. L'emendamento 2.500, che è necessario per ottemperare alle osservazioni della 5ᵃ Commissione e su cui il parere è ovviamente favorevole, è volto ad inserire all'articolo 2 il seguente comma: «3. Dall'attuazione del presente articolo non devono derivare nuovi o maggiori oneri per la finanza pubblica». Invito il presentatore dell'emendamento 2.3 a ritirarlo, altrimenti il parere è contrario. Per quanto riguarda l'ordine del giorno G2.100, propongo di modificare la parte iniziale del dispositivo nel seguente modo: «tutto ciò premesso e considerato, impegna il Governo a valutare l'opportunità di sostituire il meccanismo della esternalizzazione dei servizi di pulizia ed ausiliari ulteriori con diversi strumenti...». Nel caso il presentatore accetti la riformulazione, il parere è favorevole. Esprimo parere favorevole sugli ordini del giorno G2.101 e G2.102 e contrario sull'ordine del giorno G2.103.
ParlaMint-IT_2014-05-15-LEG17-Sed-247.u31	Esprimo parere conforme.
ParlaMint-IT_2014-05-15-LEG17-Sed-247.u32	Adesso devo verificare la procedibilità dell'emendamento 2.4. Approfitto della presenza del presidente Azzollini per chiedere se sull'emendamento 2.4 la Commissione bilancio ha espresso il parere.
ParlaMint-IT_2014-05-15-LEG17-Sed-247.u33	La nostra posizione è chiara: allo stato attuale c'è un parere contrario ai sensi dell'articolo 81 della Costituzione. Si è richiesta una relazione tecnica. Il Governo si è impegnato a mandarla, ma la sua stessa posizione in Commissione è stata: se giunge la relazione tecnica la valuteremo; se non giunge rimane la contrarietà con l'articolo 81 per assenza di relazione tecnica. Non siamo in grado di valutare.
ParlaMint-IT_2014-05-15-LEG17-Sed-247.u34	Accantoniamo pertanto l'emendamento 2.4. L'emendamento 2.1 è stato ritirato. Passiamo alla votazione dell'emendamento 2.2. PETRAGLIA (Misto-SEL). Chiediamo che le votazioni vengano effettuate a scrutinio simultaneo, mediante procedimento elettronico.
ParlaMint-IT_2014-05-15-LEG17-Sed-247.u35	Invito il senatore Segretario a verificare se la richiesta di votazione con scrutinio simultaneo, avanzata dalla senatrice Petraglia, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco pertanto la votazione nominale con scrutinio simultaneo, mediante procedimento elettronico, dell'emendamento 2.2, presentato dalla senatrice Petraglia e da altri senatori. Dichiaro aperta la votazione. (Segue la votazione). Il Senato non approva. (v. Allegato B). Ripresa della discussione del disegno di legge n. 1430 PRESIDENTE. Passiamo alla votazione dell'emendamento 2.500. Votazione nominale con scrutinio simultaneo PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 2.500, presentato dalla relatrice. Dichiaro aperta la votazione. (Segue la votazione). Il Senato approva. (v. Allegato B). Ripresa della discussione del disegno di legge n. 1430 PRESIDENTE. Passiamo all'emendamento 2.3, su cui la 5ᵃ Commissione ha espresso parere contrario ai sensi dell'articolo 81 della Costituzione.
ParlaMint-IT_2014-05-15-LEG17-Sed-247.u36	Ne chiediamo la votazione, anche perché in Commissione si era registrata una sostanziale parità, anche se poi l'esito è stato negativo. Chiediamo uno sforzo per un voto favorevole.
ParlaMint-IT_2014-05-15-LEG17-Sed-247.u37	Invito il senatore Segretario a verificare se la richiesta di votazione, avanzata dalla senatrice Bellot, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo (ex art. 102- bis Reg.) PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 2.3, presentato dal senatore Centinaio. Dichiaro aperta la votazione. (Segue la votazione). Il Senato non approva. ( v. Allegato B ) Ripresa della discussione del disegno di legge n. 1430 PRESIDENTE. Senatore Bocchino, accetta di riformulare l'ordine del giorno G2.100 nel senso indicato dalla relatrice? BOCCHINO (Misto). Sì, signor Presidente. PRESIDENTE. Essendo stati accolti dal Governo, gli ordini del giorno G2.100 (testo 2), G2.101 e G2.102, non verranno posti ai voti. Le senatrici Montevecchi e Blundo saranno soddisfatte. Senatrice Bellot, la vedo meno soddisfatta. BELLOT (LN-Aut). Sì, signor Presidente: chiediamo la votazione nominale con scrutinio simultaneo, mediante procedimento elettronico, dell'ordine del giorno G2.103. Inoltre, i senatori del Gruppo della Lega chiedono di aggiungere la firma all'ordine del giorno G2.101. PRESIDENTE. Invito il senatore Segretario a verificare se la richiesta di votazione con scrutinio simultaneo, avanzata dalla senatrice Bellot, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco la votazione nominale con scrutinio simultaneo, mediante procedimento elettronico, dell'ordine del giorno G2.103, presentato dal senatore Centinaio. Dichiaro aperta la votazione. (Segue la votazione). Il Senato non approva. (v. Allegato B). Ripresa della discussione del disegno di legge n. 1430 PRESIDENTE. Colleghi, torniamo agli emendamenti accantonati. Invito il rappresentante del Governo a pronunciarsi sulla riformulazione richiesta dalla Commissione bilancio.
ParlaMint-IT_2014-05-15-LEG17-Sed-247.u38	Signor Presidente, poiché la relazione tecnica è appena arrivata, le chiedo dieci minuti di sospensione per esaminarla. PRESIDENTE. Sottosegretario Reggi, stiamo parlando dell'emendamento 1.22 (testo 2), su cui la Commissione bilancio per esprimere parere favorevole propone una riformulazione, e non del 2.4 su cui mancava la relazione. Sono due cose diverse. , sottosegretario di Stato per l'istruzione, l'università e la ricerca. Signor Presidente, chiedo comunque una sospensione di dieci minuti.
ParlaMint-IT_2014-05-15-LEG17-Sed-247.u39	Sospendo pertanto la seduta. (La seduta, sospesa alle ore 10,51, è ripresa alle ore 11,08). Colleghi, la seduta è ripresa, ma solo per comunicarvi che occorre un'ulteriore verifica: ci sono solo due emendamenti, ma richiedono un approfondimento rispetto alle possibili coperture. Sospendo pertanto nuovamente la seduta. (La seduta, sospesa alle ore 11,09, è ripresa alle ore 11,40). Riprendiamo i nostri lavori. Prego la relatrice di dar conto del lavoro di riformulazione relativo ai due emendamenti accantonati.
ParlaMint-IT_2014-05-15-LEG17-Sed-247.u40	Signora Presidente, a seguito delle osservazioni della Commissione bilancio, propongo le seguenti modifiche. All'emendamento 1.22 (testo 2), dopo la parola «pendente», si inseriscono le seguenti parole: «, che abbiano avuto una sentenza favorevole almeno nel primo grado di giudizio ovvero non abbiano avuto, alla data di entrata in vigore della legge di conversione del presente decreto-legge, alcuna sentenza definitiva, e comunque nel limite massimo della suddetta riserva di posti già autorizzata per il menzionato corso-concorso,». Il testo è in distribuzione. All'emendamento 2.4, che era l'altro su cui vi erano alcune osservazioni della Commissione bilancio, consideriamo eliminati i capoversi 2- bis, 2- quater e 2- quinquies, e il capoverso 2- ter viene così modificato: «Nei territori ove non è stata ancora attivata la convenzione quadro Consip, le istituzioni scolastiche ed educative statali effettuano gli interventi di mantenimento del decoro e della funzionalità degli immobili adibiti a sede di istituzioni scolastiche ed educative statali, da definirsi secondo le modalità di cui alla successiva delibera CIPE, nell'ambito delle risorse finanziarie disponibili a legislazione vigente, acquistando il relativo servizio dai raggruppamenti e imprese che assicurano i servizi di pulizia ed altri ausiliari alla data del 30 aprile 2014, alle condizioni tecniche previste dalla convenzione Consip e alle condizioni economiche pari all'importo del prezzo medio di aggiudicazione per ciascuna area omogenea nelle regioni in cui è attiva la convenzione».
ParlaMint-IT_2014-05-15-LEG17-Sed-247.u41	Data la situazione in cui ci troviamo, chiedo al Presidente della Commissione bilancio di esprimere il parere, ai sensi dell'articolo 100 del Regolamento, su entrambi gli emendamenti riformulati.
ParlaMint-IT_2014-05-15-LEG17-Sed-247.u42	Signora Presidente, mi deve consentire un minuto soltanto per rinnovare una perorazione che ho già formulato in questi casi: nella Commissione bilancio occorre stabilire dei termini oltre i quali non sono ammesse riformulazioni e ulteriori revisioni. In questo modo si lavora con un rischio notevole e si sottopongono la Commissione bilancio e il suo Presidente a un rischio evidente di poter sbagliare il proprio parere, in un senso o nell'altro. Le chiedo - cosa che ho fatto in altre occasioni - di portare nella Giunta per il Regolamento o in Conferenza dei Capigruppo questa esigenza: deve essere stabilito un termine oltre il quale non siano più possibili riformulazioni o aggiustamenti. Infatti, è del tutto evidente che così il Parlamento non lavora bene, e io penso che il Parlamento debba lavorare bene. Signora Presidente, le chiedo pertanto formalmente, e gentilissimamente, di ripresentare questa perorazione per avere poi un termine, in relazione al quale sono in grado di riunire la Commissione, di discutere con attenzione e di verificare i problemi, perché è possibile sbagliare, in un senso o nell'altro. D'altra parte, spesse volte siamo in situazioni di spesa corrente e, come è noto a tutti, abbiamo problemi di finanza pubblica seri, ai quali il Presidente della Commissione bilancio deve fare istituzionalmente attenzione. Questa è una questione che le pongo, signora Presidente, perché altrimenti dico a tutti i Presidenti di Commissione che sarò costretto ad usare il Regolamento, il quale mi consente, di fronte ad un emendamento, di avere otto giorni di tempo per deliberare. Quindi, quando mi presenterete le riformulazioni - chiedo scusa a tutte le colleghe e ai colleghi - userò il Regolamento: ci vorranno otto giorni, e poi deciderete il da farsi. Ad ogni modo, siccome questo non è stato stabilito, ho cercato di lavorare sui due emendamenti all'esame. Sull'emendamento 2.4 (testo 2) la soluzione è assolutamente soddisfacente sotto il profilo dell'articolo 81 della Costituzione. Infatti, tutta la questione finanziaria è stata espunta e rimane una questione di modalità di utilizzo di risorse a legislazione vigente, la qual cosa, com'è noto, ci mette al sicuro. Quindi, sull'emendamento 2.4 (testo 2) esprimo serenamente un parere di nulla osta: era quello per cui si attendeva la relazione tecnica, ma i punti sui quali abbiamo discusso erano esattamente quelli espunti; dunque, a questo punto, secondo il mio parere, non ci sono problemi. Diversa è la questione per l'emendamento 1.22 (testo 3). La nuova formulazione della relatrice certamente limita in maniera assai considerevole ogni possibilità eventuale di sforamento - ragion per cui esprimerò un parere di nulla osta - e però a mio avviso, mentre certamente il limite vale per questo emendamento, non ci pone al riparo da eventuali tendenze emulative. Con tutto il rispetto per le senatrici e i senatori che mi hanno rappresentato i loro problemi, questa situazione, nell'arco della mia lunga esperienza parlamentare di bilancio, si è già riproposta innumerevoli volte, e quasi sempre aveva un precedente come questo. Alla luce di queste considerazioni, se sotto il profilo strettamente riguardante l'articolo 81 esprimo un parere di nulla osta alla versione letta dalla relatrice (in particolare perché esiste un limite massimo di posti assegnati, per i quali posso ben presumere che le risorse ci fossero), trattandosi di contenziosi aperti, ed assolutamente riapribili a mio avviso, starei sempre molto attento. Per riassumere, signora Presidente, limitandomi esclusivamente agli aspetti di cui all'articolo 81 della Costituzione, do un parere di nulla osta, condizionato alla riformulazione fatta dalla relatrice. Ribadisco il mio parere di contrarietà semplice all'emendamento in generale. Come lei comprende, signora Presidente, quello della spesa corrente in Italia è un problema assolutamente serio, e in particolare sono le platee ricorrenti che costituiscono un problema. Concludendo, e chiedendo scusa per la pazienza di cui ho abusato, la prego, signora Presidente, di riporre il problema dei tempi di riformulazione in Aula, altrimenti il Regolamento secondo me dovrà essere interpretato - summum ius, summa iniuria - in maniera differente da come avviene ora. Quel punto dovrà essere interpretato rigidamente. [[Applausi dal Gruppo PD e dei senatori Rossi Luciano e Crosio.]]
ParlaMint-IT_2014-05-15-LEG17-Sed-247.u43	Credo che lei abbia ragione, presidente Azzollini. Penso ci voglia una pronuncia della Giunta, di cui anche i Capigruppo prendano consapevolezza, perché questo potere presidenziale previsto dal nostro Regolamento deve essere un po' codificato e protetto, dato che, soprattutto in casi particolari, rischia di fare assumere al Presidente della Commissione bilancio e, per il Presidente, a tutta la Commissione, una grande responsabilità su questioni che non hanno formato oggetto del necessario approfondimento. In ogni caso, oggi la giornata è abbastanza particolare. È stata trovata una sintesi. Ne prendiamo atto e procediamo, quindi, con i nostri lavori. Passiamo alla votazione dell'emendamento 1.22 (testo 3). PETROCELLI (M5S). Chiediamo la votazione nominale con scrutinio simultaneo, mediante procedimento elettronico. PRESIDENTE. Invito il senatore Segretario a verificare se la richiesta di votazione con scrutinio simultaneo, avanzata dal senatore Petrocelli, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 1.22 (testo 3), presentato dalla Commissione. Dichiaro aperta la votazione. (Segue la votazione). Il Senato approva. (v. Allegato B). Ripresa della discussione del disegno di legge n. 1430 PRESIDENTE. Passiamo alla votazione dell'emendamento 2.4 (testo 2). PETROCELLI (M5S). Chiediamo la votazione nominale con scrutinio simultaneo, mediante procedimento elettronico. PRESIDENTE. Invito il senatore Segretario a verificare se la richiesta di votazione con scrutinio simultaneo, avanzata dal senatore Petrocelli, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco la votazione nominale con scrutinio simultaneo, mediante procedimento elettronico, dell'emendamento 2.4 (testo 2), presentato dalla Commissione. Dichiaro aperta la votazione. (Segue la votazione). Il Senato approva. (v. Allegato B). Ripresa della discussione del disegno di legge n. 1430
ParlaMint-IT_2014-05-15-LEG17-Sed-247.u44	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, la conversione del decreto-legge oggi in esame intende porre rimedio a due emergenze - per taluni aspetti «paradossali», -che riguardano altrettanti snodi significativi nell'ambito dell'universo della scuola. Si tratta di due emergenze molto diverse tra loro che non solo, di proroga in proroga, si trascinano da tempo e rischiano di avere ripercussioni sul regolare svolgimento dell'anno scolastico avviato ormai alla fine, ma che hanno un denominatore comune per ciò che concerne il «reclutamento»: un aspetto che sempre più, nel ventaglio delle sue implicazioni, a fronte dei problemi sempre risorgenti che coinvolgono il corpo docente, i dirigenti scolastici o il personale tecnico e amministrativo, appare come «il» problema della scuola. Come è già emerso nel dibattito, si tratta di due questioni particolarmente spinose, cui non è facile offrire una risposta esaustiva, che tuttavia dimostra, una volta di più, l'approssimazione e talvolta l'indulgenza con cui si è costretti ad affrontare i problemi dell'istruzione, prova ulteriore che talvolta la ragione indebolisce ciò che protegge. La prima questione posta in campo, relativa all'articolo 1, concerne l'annullamento della procedura concorsuale su base regionale che, indetta per complessivi... [[Brusio.]]
ParlaMint-IT_2014-05-15-LEG17-Sed-247.u45	Colleghi, se - come credo - tutti hanno interesse a che la seduta si concluda nei tempi previsti, diamo modo alla senatrice Montevecchi di intervenire, abbassando il tono della voce. Chiedo a tutti un po' di collaborazione. Prego, senatrice Montevecchi.
ParlaMint-IT_2014-05-15-LEG17-Sed-247.u46	Grazie, signora Presidente. Dicevo che la prima questione posta in campo, relativa all'articolo 1, concerne l'annullamento della procedura concorsuale su base regionale che, indetta per complessivi 2.386 posti di dirigente scolastico e regolarmente svoltasi, ha assegnato e disposto nelle relative sedi i vincitori. In merito, corre tuttavia l'obbligo di notare quanto segue. Le procedure concorsuali dell'ultimo concorso sono state invalidate, a seconda della sede regionale cui fanno riferimento, per motivazioni molto diverse fra loro: dal vizio amministrativo, che ha avuto risvolti indubbiamente penalizzanti e sfavorevoli per i vincitori, a vizi di forma e procedurali, che invece rimettono in discussione le modalità circa l'espletazione di prove che, a prescindere dagli esiti, giunte a compimento, intasano di ricorsi i tribunali amministrativi. L'emendamento presentato dalla relatrice ha inteso rinnovare le procedure concorsuali, disponendo - nel segno dell'«indeterminato» e del «vago», caro ai romantici - una «quota dei posti», una sorta di corsia preferenziale, cioè, per tre diverse categorie. Il punto è che tali categorie, di fatto, vengono assimilate e poste sullo stesso piano, senza distinzioni. Ma quali sono queste tre categorie? Si tratta delle seguenti: 1) soggetti già vincitori, ovvero utilmente collocati nelle graduatorie di concorso successivamente annullate in sede giurisdizionale; 2) coloro che hanno un contenzioso pendente legato al precedente concorso per dirigente scolastico bandito nel 2004 (qui un'ulteriore riformulazione dell'emendamento ha distinto, anche tra questi, un'ulteriore categoria e quindi faccio un aggiornamento della dichiarazione di voto in itinere ); 3) coloro che hanno avuto la conferma degli incarichi di presidenza dopo aver maturato un'esperienza superiore a tre anni. Come Movimento 5 Stelle, in Commissione abbiamo cercato di immettere dei distinguo, quantitativi e, dunque, qualitativi, all'interno di tali categorie, cercando di contrapporre a un contenitore indistinto e onnicomprensivo un criterio di maggiore trasparenza ed equità, a principiare dall'emanazione del nuovo bando previsto. Tutto ciò nel rispetto del principio del buon andamento ed imparzialità che noi tutti auspichiamo per il regolare svolgimento del reclutamento dei dirigenti scolastici dopo anni di irregolarità e ricorsi ai tribunali amministrativi regionali che si sono susseguiti per l'accertamento di illegittimi comportamenti. Allo stesso modo, abbiamo cercato di operare circa lo stato di totale incertezza che grava sui servizi di pulizia e ausiliari destinati alle scuole. Si tratta del secondo aspetto relativo a questo provvedimento, di cui all'articolo 2. Il problema è sorto in merito alle esternalizzazioni dei servizi di pulizia nelle istituzioni scolastiche, che ha portato ad adottare, anche attraverso la stipula di convenzioni con la Consip, soluzioni tanto complesse, quanto inefficaci, come ci è stato più volte ribadito nelle audizioni fatte in Commissione. Non solo, infatti, non si sono raggiunti gli obiettivi previsti in termini di maggiore efficienza e di economia di gestione, ma, in conseguenza della situazione venutasi a determinare, sono stati esternalizzati i contratti al solo scopo di ridurre gli organici del personale ATA e dei collaboratori scolastici, appaltando al massimo ribasso le pulizie a cooperative che retribuiscono a ore e con salari irrisori i propri dipendenti. Ditemi se questo è giusto da parte di uno Stato. Il dato essenziale, però, è che le esternalizzazioni non hanno prodotto alcun risparmio: comporta infatti maggiori oneri l'appalto, spesso, o quasi sempre, finalizzato a produrre utili d'impresa per le solite cooperative legate alle obsolete dinamiche del sistema dei partiti rispetto all'assunzione tempo indeterminato del personale e dei collaboratori scolastici necessari per far funzionare il servizio. Gli unici risultati raggiunti, su questo fronte, sono stati lo sperpero delle risorse pubbliche e l'aumento della precarizzazione, sia per il personale ATA sia per i lavoratori socialmente utili, che avrebbero dovuto essere stabilizzati in loro vece. Si è scelta pertanto, a questo punto, la via di un'intermediazione particolarmente costosa e che, come ho già detto, ha prodotto criticità e inefficienza. Senza questa intermediazione si sarebbero risparmiati circa 74 milioni di euro all'anno fino al 2010, 27 milioni all'incirca nel 2012 e 61 milioni nel 2013. Da una nota del MIUR risalente al gennaio del 2005, si ricava che per i circa 14.000 ex lavoratori socialmente utili, allora impiegati nella scuola, lo Stato spendeva circa 400 milioni di euro l'anno. Tuttavia, a fronte di uno stipendio per lavoratore, computato su 35 ore lavorative settimanali, pari a 800 euro mensili, le ditte ricevevano un contributo di stabilizzazione pari a 2.000 euro. Come Movimento 5 Stelle, noi ci siamo battuti con forza, in entrambi i rami del Parlamento, affinché fosse eliminato il ricorso ai servizi esterni in favore di assunzioni dirette dei collaboratori scolastici precari che garantiscono le stesse mansioni a parità di costi, ma che, soprattutto, sarebbero stabilizzati e impiegati a condizioni economico-contrattuali più vantaggiose per il lavoratore rispetto a quelle che avrebbe con una ditta esterna. Per tutte queste ragioni, per non voler essere accusati domani di voler porre degli ostacoli al regolare svolgimento del servizio scolastico, ma per marcare il nostro disappunto e la nostra insoddisfazione per questo provvedimento, il Gruppo del Movimento 5 Stelle esprimerà un voto di astensione. [[Applausi dal Gruppo M5S.]]
ParlaMint-IT_2014-05-15-LEG17-Sed-247.u47	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, per evitare di essere ultroneo, visto che sono già intervenuto, dichiaro il voto favorevole del Gruppo Grandi Autonomie e Libertà ad un provvedimento che è stato frutto di un lavoro di grande impegno e di grande disponibilità dell'intera Commissione. Concedetemi una sola battuta (e so di interpretare anche il pensiero del mio amico, senatore Barani, seduto alla mia sinistra): era arrivato un decreto che riguardava una Regione, la Toscana (forse era una «marchetta» a suo favore); è diventato un buon intervento che guarda alle giuste aspettative dei tanti dirigenti scolastici, o aspiranti tali, che hanno subito l'incertezza dell'amministrazione e che dal 2004 a oggi attendono il giusto riconoscimento del loro impegno e del loro lavoro per la scuola. [[Applausi del senatore Barani.]]
ParlaMint-IT_2014-05-15-LEG17-Sed-247.u48	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, onorevoli colleghi, a distanza di pochi mesi dalla legge di stabilità ci ritroviamo a discutere nuovamente dei ritardi degli appalti Consip in alcune Regioni del Sud del Paese: i lotti più delicati e appetibili, per numero di lavoratori coinvolti, con la conseguenza che, senza l'intervento di proroga dei contratti già in essere, previsto da questo decreto, molte imprese interromperanno definitivamente le prestazioni, con conseguente cessazione del servizio di pulizia degli edifici scolastici e con il contestuale licenziamento di migliaia di lavoratori. Il Ministero dell'istruzione, università e ricerca, infatti, per la pulizia delle scuole italiane, ha bisogno ogni anno di oltre 11.000 collaboratori scolastici, che, invece di essere assunti, vengono presi dalle ditte di pulizia attraverso gare d'appalto. Fino a pochi anni fa la somma pagata dal MIUR non è mai stata inferiore ai 600 milioni di euro, poi scesa a 390 milioni. Pochi controlli e soldi a pioggia per un servizio che ancora oggi, nel 75 per cento dei casi, viene svolto dal personale dipendente dalle scuole (i bidelli), spesso, anche in questo caso, con gravi carenze. Cifre insostenibili che nel 2012 hanno fatto prendere una decisione al Ministero: indire una gara Consip, divisa in 13 lotti su tutto il territorio nazionale, nella speranza di abbattere i costi: un appalto di quattro anni che solo per le pulizie scolastiche ammonterebbe a 1,2 miliardi di euro. Il Ministero, infatti, ha messo in bilancio circa 300 milioni l'anno. Il risparmio effettivo è però tutto da dimostrare: infatti, quando si appalta un servizio ad una società, che a sua volta può affidarlo ad un'altra, in ogni passaggio successivo qualcuno deve poterne trarre profitto. Così, per poter mantenere i costi più bassi, ai fini di concretizzare offerte più vantaggiose, ottenendo tali appalti, le imprese di pulizie cercano di risparmiare riducendo gli orari di lavoro e, conseguentemente, il salario dei lavoratori e la qualità del servizio offerto all'utenza, ovvero ai nostri ragazzi. Ad un anno dall'inizio della gara Consip sono stati assegnati 10 lotti (e ben 6 del Centro e Nord Italia) e sono andati alle aziende che fanno capo alla lega delle cooperative: Manutencoop e CNS (Consorzio nazionale dei servizi). Al di là di chi prenderà l'appalto Consip in queste ultime Regioni del Sud (possiamo anche immaginarlo), se non ci sarà continuità con il lavoro svolto precedentemente, l'aggiudicatario potrebbe sottrarsi all'obbligo di assunzione degli stessi lavoratori che fino a quel momento hanno prestato il loro servizio. A quel punto è reale il rischio di caricare ulteriori costi sullo Stato per le richieste degli ammortizzatori sociali. E questo secondo voi sarebbe un sistema produttivo? Per le ragioni esposte, la Lega Nord, pur essendo fortemente critica sul provvedimento in esame, si asterrà, unicamente per il fatto che la continuità della dirigenza scolastica e quindi la certezza dei diritti e delle aspettative degli alunni non può essere pregiudicata nell'imminenza del termine dell'anno scolastico. [[Applausi dal Gruppo LN-Aut.]]
ParlaMint-IT_2014-05-15-LEG17-Sed-247.u49	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, non ci piace questo decreto, non ci ha convinto dall'inizio e non ci convince, pur avendo apprezzato l'impegno della relatrice e del Governo di trovare una soluzione, nonostante le nostre ulteriori perplessità che si sono manifestate in queste ultime ore; infatti, è davvero incomprensibile come i due emendamenti principali di questo decreto poi abbiano tutte queste difficoltà di relazione e soprattutto abbiano problemi di copertura e come questi problemi non siano stati affrontati in precedenza. Sono perplessità che rimangono e che generano tantissime riflessioni, al punto da dover riaprire la discussione che abbiamo fatto in questi giorni in Commissione. Dispiace prendere atto che per questo Governo la scuola è una slogan da rivendere nelle opportune assise pubbliche e poi, quando si tratta di agire e fare atti concreti, questi sono sempre gli stessi, in piena continuità con le politiche precedenti. Questo decreto - è stato detto - nasce dall'esigenza di risolvere i tanti contenziosi aperti sul territorio italiano, sorti perché il Consiglio di Stato ha annullato i vari concorsi; tra questi, l'esperienza emblematica è rappresentata dal concorso della Toscana, dove 112 dirigenti scolastici in carica da ben due anni devono ripetere il concorso, e così coloro che erano risultati idonei. Per fortuna i ricorrenti sono gli unici che vedono riconosciuti i propri diritti. Tutti noi siamo convinti che sia necessario rispettare le sentenze della magistratura, ma in questo caso la politica avrebbe dovuto individuare la soluzione più indolore. Noi siamo dinanzi a un paradosso, perché tutti i soggetti coinvolti (i ricorrenti, gli idonei, i dirigenti) si sentono vittime di una grande ingiustizia da parte dello Stato. In tempi di sfiducia dei cittadini nei confronti delle istituzioni, dello Stato e della politica, questa soluzione non aiuterà certo a ritessere quel filo di senso comune e di appartenenza allo Stato, a infondere fiducia nello Stato proprio in coloro che in questo caso lo dovrebbero rappresentare sul territorio. Il concorso toscano, come gli altri, è stato annullato per un vizio di forma; dunque, per errore dell'amministrazione pubblica. Allora nascono alcune domande: com'è possibile che concorsi pubblici si svolgano così spesso con irregolarità di forma? Sono state individuate le responsabilità? Quali le conseguenze? I danni provocati, infatti sono diversi. Intanto c'è quello erariale perché ripetere un concorso non è proprio un costo irrilevante e in tempi di austerity e di tagli non è accettabile un tale spreco di risorse. Il secondo danno riguarda i soggetti coinvolti, che sono gli unici a pagarne le conseguenze. In questo caso i soggetti coinvolti sono tanti: è tutta la comunità scolastica perché questa vicenda coinvolge tutto il mondo della scuola (docenti, dirigenti, personale ATA, alunni e famiglie). Dopo anni di caos, di reggenze, di dirigenti incaricati ogni anno diversi si iniziava a dare un segnale di stabilità provando a sperimentare davvero gli effetti dell'autonomia scolastica. Sono state accelerate le nuove nomine per dare un segnale di stabilità, per non far venire meno le funzioni e le attività scolastiche principali. Il lavoro è iniziato proprio negli anni orribili della scuola, quelli in cui la scure dei tagli di Tremonti, Gelmini e Monti si è abbattuta mostrando tutta la violenza delle spending review. Insomma, si è cercato di costruire un equilibrio, e ora si individua una soluzione che potrebbe gettare la scuola in una situazione di assoluta precarietà gestionale, con il rischio che alcuni degli attuali dirigenti scolastici, già vincitori di un concorso reso illegittimo per responsabilità inequivocabile dell'amministrazione pubblica, si trovino dopo tre anni a ricominciare a fare i docenti soprannumerari, in scuole sicuramente diverse da quelle che hanno lasciato. Oggi il tema è come garantire il servizio pubblico e come assicurare l'efficienza nelle scuole. Sarebbe stato per noi utile trovare una soluzione idonea a garantire la continuità dei servizi scolastici e la salvaguardia dei loro diritti. Non si sarebbe trattato di una sanatoria, termine e fattispecie a quanto pare invisi al Quirinale secondo i dicitur del Senato, nonostante negli anni precedenti di sanatorie ne siano state fatte diverse, sotto forma di concorsi riservati e firmati persino dall'attuale Presidente della Repubblica. Si sarebbe trattato di trovare una soluzione che potesse tenere insieme il rispetto della sentenza e il rispetto della dignità delle persone, senza mortificazione alcuna. Ad essere mortificati in questa vicenda sono in tanti: i dirigenti destinatari degli annullamenti, gli idonei e i ricorrenti, che si trovano in una condizione spiacevole per il solo fatto di aver preteso la semplice regolarità di un concorso. E non capiamo l'ostilità a voler introdurre, nemmeno nell'ordine del giorno, indicazioni puntuali per evitare di aggiungere al danno anche la beffa di una totale ripetizione di un concorso mentre da due anni i dirigenti stanno già esercitando le funzioni. Gli impegni presi sono tanti, ma andavano confermati per iscritto, perché i Governi e i Ministri passano ma gli atti approvati restano. E ancora una volta la maggioranza, o meglio il partito di maggioranza relativa, ha scelto una strada rigida senza ascoltare le preoccupazioni, le perplessità e le altre soluzioni proposte. Sempre un no in nome del famoso prendere o lasciare, tranne poi cogliere l'occasione di inserire - a nostro modo di vedere giustamente - anche le altre situazioni pendenti degli anni precedenti. Insomma, siamo dinanzi ad una sanatoria senza che la si chiami così, e avremmo potuto farla meglio, perché la sensazione forte, molto forte, è che da questa soluzione, pensata per risolvere diversi contenziosi, potranno nascere solo altri contenziosi. E veniamo all'articolo 2, che avrebbe dovuto proporre una soluzione per risolvere una vicenda che da mesi ci trasciniamo di decreto in decreto. Si sarebbero dovute trovare le risorse per assicurare i servizi di manutenzione e pulizia delle scuole, per salvare tanti posti di lavoro, a partire da quelli dei lavoratori socialmente utili, discussione che in quest'Aula abbiamo fatto tantissime volte nell'ultimo anno. E anche qui si è trovata una soluzione pasticciata, come abbiamo visto stamattina. Forse però dobbiamo iniziare ad essere sinceri e fare una riflessione seria: le esternalizzazioni non funzionano. Non si può pensare di fare tagli, ridurre risorse e farli pagare ai lavoratori delle aziende appaltatrici, i cui stipendi sono la metà rispetto a quelli dei dipendenti pubblici che svolgono le stesse mansioni. Ma le scuole, come tra l'altro è evidente a tutti noi, continuano ad essere sporche e con poca manutenzione. In molte Regioni abbiamo assistito in questi mesi all'autorganizzazione dei genitori, che durante i fine settimana si sono organizzati per pulire le scuole dei propri figli; per non parlare del fatto che sono stati costretti persino ad acquistare il materiale per le pulizie. E le scuole sono sporche non per mancanza di volontà dei lavoratori ma perché le ore previste negli appalti per le pulizie sono pochissime; per non parlare della mancanza di risorse per comprare i materiali fondamentali per le pulizie stesse. Una seria riflessione su tali esternalizzazioni la apriamo oppure la rinviamo ancora una volta? Studi ed analisi dimostrano oggi che assumere personale ATA e gestire direttamente il servizio garantirebbe un miglioramento della qualità del servizio stesso e un vero risparmio. Ma anche in questo caso è rinviato il momento di cambiare direzione. Per questi motivi il Gruppo Misto-Sinistra Ecologia e Libertà e il Gruppo Misto-Gruppo Azione partecipazione popolare si asterranno. [[Applausi dal Gruppo Misto-SEL e Misto-GAPp.]]
ParlaMint-IT_2014-05-15-LEG17-Sed-247.u50	[[Domando di parlare per dichiarazione di voto.]]
ParlaMint-IT_2014-05-15-LEG17-Sed-247.u51	Ne ha facoltà. [[Brusio.]] Pregherei i colleghi di fare un po' di silenzio sui banchi alla mia destra. Senatore Bruno e senatrice Bernini, potreste abbassare la voce? Grazie. BERNINI (FI-PdL XVII). Presidente, non parlavo soltanto io, e lei non ha fatto un richiamo generico. PRESIDENTE. Ho chiesto a voi se potete abbassare la voce perché da quella parte è un po' rumoroso lo scambio di parole.
ParlaMint-IT_2014-05-15-LEG17-Sed-247.u52	Signora Presidente, per gli operatori scolastici, quindi per tutto il personale della scuola, da quello dirigente ai docenti, al personale ausiliario, e per gli utenti del servizio scolastico, studenti e loro famiglie, la regolare conclusione dell'anno scolastico è obiettivo fondamentale, in quanto garanzia di qualità. In molte scuole italiane le situazioni verificatesi per cause esterne al mondo della scuola e che hanno interessato i dirigenti scolastici e il servizio di pulizia degli edifici hanno seriamente messo in crisi il raggiungimento di questo obiettivo. I due articoli del decreto-legge all'esame dell'Aula si occupano: il primo dell'anomala situazione venutasi a creare a seguito di diverse sentenze di annullamento delle risultanze del concorso a posti di dirigente scolastico svoltosi su base regionale; il secondo dell'altrettanto precaria situazione in cui si trovano le scuole nelle Regioni in cui non è stata espletata la procedura Consip per l'affidamento dei servizi di pulizia degli edifici. Stando così le cose, in entrambi i casi, grave pregiudizio sarebbe venuto a crearsi per il regolare proseguimento e completamento dell'anno scolastico in corso. Per quanto attiene alla questione di cui all'articolo 1, relativa ai dirigenti scolastici a cui sono state assegnate le sedi a seguito delle risultanze del concorso, risultanze rese vane dalle pronunce di diversi TAR regionali per vizi non imputabili ai dirigenti interessati bensì alla pubblica amministrazione, si sarebbe potuta verificare l'incresciosa situazione di dover tornare alla sede scolastica di appartenenza o ad altra sede senza titolarità di cattedra, assegnata nel frattempo ad altri docenti. Dopo anni di insegnamento e dopo essere risultati vincitori di concorso a dirigente scolastico, questi soggetti si sarebbero trovati a svolgere attività sussidiarie, quali il sostegno o la supplenza temporanea, con pregiudizio per la loro professionalità. L'effetto della sentenza avrebbe poi messo questi dirigenti, riportati a svolgere attività di insegnamento, nella condizione di dover sostenere un futuro concorso alle stesse condizioni di qualsiasi altro insegnante aspirante al ruolo di dirigente scolastico. L'emendamento proposto dalle relatrice assorbe e riassume le principali questioni affrontate nel corso dell'esame da parte della Commissione, migliorando pertanto il testo base di partenza e fornendo ai dirigenti già vincitori di concorso opportune salvaguardie e la garanzia di poter partecipare a un prossimo concorso vedendosi almeno riconoscere dei titoli aggiuntivi derivanti dal superamento del concorso precedente. Il pregiudizio al regolare proseguimento dell'attività didattica viene superato prevedendo che gli stessi continuino a svolgere il ruolo di dirigente nella scuola di assegnazione fino al completamento della nuova procedura concorsuale, salvaguardando nel contempo la legittimità degli atti adottati. La questione, già affrontata anche con il decreto scuola, ma in quella sede non definitivamente risolta, giunge così ad un'accettabile soluzione, anche se rimane aperta una problematica più ampia relativa al reclutamento di tutto il personale scolastico, quindi anche dei docenti, per il quale appare necessario predisporre una revisione dei parametri e delle modalità, per consentire l'accesso ai ruoli di personale che abbia effettivamente le attitudini gestionali, professionali ed umane che si ravvisa essere necessarie per il personale sia docente che dirigenziale della scuola. Ci aspettiamo quindi che tale questione venga affrontata con un futuro provvedimento di riordino generale delle modalità di assunzione del personale scolastico. Il problema relativo al servizio di pulizia degli edifici scolastici, su cui interviene l'articolo 2, va analizzato in un duplice aspetto, quello del mantenimento della qualità del servizio stesso e quello occupazionale. La questione ha origine lontana, essendo sorta ancora nell'anno 2000 con il passaggio negli organici statali del personale addetto alla pulizia, i cosiddetti bidelli, prima dipendenti, per la scuola elementare, dei Comuni. Già fin da allora si è riscontrata una diversificata soluzione, con realtà in cui il servizio è stato garantito con personale dipendente ed altre in cui il servizio è stato esternalizzato. Non è stato raggiunto, nel caso della esternalizzazione, il duplice obiettivo posto allora nel miglioramento della qualità del servizio e nella riduzione dei costi. Si sono create invece disfunzioni di vario genere, accentuando il fenomeno della precarizzazione dei lavoratori ex LSU. A livello generale, comunque, da quella data si è registrata una sensibile diminuzione del numero complessivo di collaboratori scolastici addetti alla pulizia dei locali, valutabile in circa 30.000 unità. Anche l'entrata in vigore delle convenzioni Consip è avvenuta in modo difforme nelle singole realtà, tanto che ad oggi in alcune Regioni le convenzioni non hanno trovato ancora attuazione. Su questa problematica quest'Assemblea si è già espressa con un opportuno emendamento alla legge di stabilità, che ha consentito di dare continuità al servizio con la proroga dei contratti in essere fino al 28 febbraio, successivamente prorogati con il decreto salva Roma al 31 marzo. Provvedimenti frammentati, quindi, per la necessità di garantire la copertura finanziaria. Voglio tuttavia sottolineare un aspetto: il personale ATA addetto alle pulizie molte volte svolge compiti che vanno oltre il normale mansionario, dedicandosi anche a lavori di piccola manutenzione e diventando spesso punto di riferimento per alunni e insegnanti. Talvolta il personale ATA diventa anche collaboratore degli in-segnanti nelle attività di laboratorio. Questo ruolo diventa particolarmente importante nei plessi di minori dimensioni della scuola dell'obbligo, dove normalmente non sono presenti figure professionali per tali funzioni. Il mero perseguimento dell'obbiettivo della economicità rischia quindi di generare uno scadimento qualitativo del servizio, che si accompagna alla limitazione dei livelli occupazionali. È legittimo quindi porsi l'interrogativo se l'esternalizzazione, pur consentendo minori costi, sia la soluzione ottimale nell'ottica di garantire la qualità del servizio. Anche in questo caso l'emendamento della relatrice introduce una soddisfa-cente soluzione al problema, garantendo il servizio fino al 31 dicembre 2014 ed indi-viduando un meccanismo per l'assegnazione nelle Regioni in cui non sia ancora stata attuata la convenzione quadro Consip. Pur restando aperte alcune questioni, che dovranno essere affrontate con successivi provvedimenti, il decreto al nostro esame nel suo complesso raggiunge l'obiettivo di dare soluzione temporanea, ma non a breve scadenza, ad entrambe le questioni: consentire ai dirigenti di continuare ad operare nell'istituto presso il quale sono stati nominati fino all'ultimazione delle nuove procedure concorsuali e dare continuità al servizio di pulizia dei locali. Con queste motivazioni, annuncio il voto favorevole del Nuovo Centrodestra. [[Applausi dal Gruppo NCD.]]
ParlaMint-IT_2014-05-15-LEG17-Sed-247.u53	[[Domando di parlare per dichiarazione di voto.]] [[PRESIDENTE. Ne ha facoltà, senatore Bocchino, in rappresentanza di una nuova componente del Gruppo Misto di cui viene annunciata oggi la costituzione.]] Signora Presidente, intervengo in sede di dichiarazione di voto a nome della componente Italia Lavori in Corso del Gruppo Misto per aggiungere alcune considerazioni a quelle già svolte dalla senatrice Petraglia. Anzitutto, voglio denunciare che il provvedimento in esame si compone di due parti ben distinte e separate che, sebbene siano unite dalla continuità del servizio scolastico, rappresentano due vicende profondamente diverse e la cui soluzione richiede analisi che sono completamente differenti. È quindi sbagliato concettualmente mettere insieme le due vicende, perché è ipotizzabile che ci siano soluzioni accettabili per la vicenda dei dirigenti e non accettabili per il caso dei servizi di pulizia. Ad esempio, nel caso dei dirigenti scolastici, la soluzione adottata potrebbe essere un compromesso fra le esigenze della tutela dei vincitori a cui è stato annullato il concorso e della tutela del diritto amministrativo, che non deve mai mancare in uno Stato di diritto quale il nostro Paese vuole essere. In particolare, bisogna tenere conto che questa vicenda non finisce qui. Dobbiamo continuare ad attenzionarla, perché molto dipenderà dall'entità della riserva che il Governo stabilirà quando bandirà il corso-concorso oggetto di questo emendamento e, soprattutto, dal punteggio che il Governo deciderà di attribuire ai partecipanti in quota di riserva. Una giusta determinazione in proposito, infatti, permetterà le distinzioni di cui ha parlato la senatrice Montevecchi nel suo intervento. Distinzioni giuste, che andranno fatte, relativamente alle categorie dei dirigenti che parteciperanno al nuovo corso-concorso. Ben diversa invece è la situazione relativa all'articolo 2, quella dei servizi di pulizia. Ho concluso il mio intervento in discussione generale denunciando il fatto che il Governo è stato costretto a trovare ben 150 milioni di euro che fungessero da ammortizzatore sociale per questi 12.000 dipendenti che hanno gravi problemi occupazionali a fronte di un servizio sempre più scadente e costoso. Ebbene, care colleghe e cari colleghi, già quella era una soluzione sbagliata, e adesso abbiamo approvato una nuova formulazione dell'emendamento 2.4, dove addirittura questi 150 milioni, che dovevano gravare sulle risorse del fondo per lo sviluppo e la coesione, non ci sono; non ci sono i soldi, tant'é vero che nella riformulazione si dice che i fondi dovranno definirsi secondo un'analisi che andrà effettuata. Dunque, in sostanza, non ci sono neanche i soldi. Allora, a nome della mia componente del Gruppo Misto, dichiaro anch'io il voto di astensione, e ancora una volta sollecito questo Parlamento ad affrontare il problema dello Stato sociale in modo strutturale, per risolverlo non soltanto per questi 12.000 lavoratori, ma per tutti quei lavoratori che in questo momento di crisi si trovano in grosse difficoltà. Per far questo, ci vogliono delle risorse finanziarie da mettere sul tavolo specificamente per questo problema. [[Applausi dal Gruppo Misto-ILC.]]
ParlaMint-IT_2014-05-15-LEG17-Sed-247.u54	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, nel dichiarare il voto di astensione sul provvedimento in esame, a nome del Gruppo di Forza Italia ringrazio tutti i componenti della 7ᵃ Commissione permanente per il proficuo lavoro effettuato e la tenacia mostrata nel voler trovare a tutti i costi una soluzione condivisa da tutte le forze politiche, a cui ovviamente anche Forza Italia ha dato un suo sostanziale contributo. Ma non sfugge a nessuno la considerazione che lo Stato abbia bisogno, oggi più di ieri, di riguadagnare autorevolezza nel campo dell'istruzione. Nel mio intervento in discussione generale, signora Presidente, ho messo l'accento sulla questione di forma e di sostanza che riguarda i presidi, altrimenti chiamati dirigenti scolastici: tornino a rappresentare lo Stato nei suoi imprescindibili valori etici, storici e culturali. Il Governo si adoperi promuovendo itinerari formativi più professionalizzanti, in grado di restituire ai dirigenti e ai docenti dignità, decoro pubblico, antica autorevolezza. Finora, sul piano generale, i passi mossi dal Governo nella pubblica istruzione sono stati timidi e stentati. Ci sono le elezioni al Parlamento europeo e sembra quindi che non ci sia tempo per affrontare dall'interno e con robuste misure il rilancio dell'istruzione, della formazione e dell'educazione nazionale. L'esperienza insoddisfacente degli ultimi anni deve pur insegnare qualcosa: nessun cedimento alla demagogia, polso fermo nel ristabilire i ruoli e le competenze. All'insostituibile funzione dei sindacati facciano riscontro le parti sociali tutte: le componenti dei genitori, degli operatori, delle sigle datoriali, delle imprese, particolarmente. È necessario scacciare il pressappochismo dalla scuola ed aprire all'efficienza. I giovani, veri destinatari delle leggi sul funzionamento della scuola, vengano messi nelle condizioni di studiare e di formarsi culturalmente, per affrontare le difficili sfide dell'economia, della nuova economia fortemente segnata dall'uso delle nuove tecnologie informatiche e delle lingue straniere. Se l'Italia ha la possibilità di disegnare una visione di futuro per gli italiani e per gli europei, avrà la necessità di creare condizioni di permeabilità fra settori, comparti e competenze umanistiche, tecnologiche, scientifiche e linguistiche. Vadano via, finalmente, i fautori delle iperspecializzazioni: l'approccio deve essere olistico, il sapere osmotico. I ruoli, però, devono essere rispettati. Vorrà il Governo approcciarsi a tutto questo? Ancora non se ne intravedono i segnali. Su queste posizioni, la nostra opinione, quella di Forza Italia, non muterà nel tempo: sempre a fianco del merito, sempre disposti a privilegiare chi si impegna. Su questo quadro generale, precario ed incerto e di rinvio delle decisioni strategiche per la scuola italiana, si fonda la nostra decisione di astenerci. [[Applausi dal Gruppo FI-PdL XVII e del senatore Santini. Congratulazioni.]]
ParlaMint-IT_2014-05-15-LEG17-Sed-247.u55	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, onorevoli senatrici e onorevoli senatori, questo provvedimento che oggi votiamo cerca di dare soluzione a un problema che si è venuto a porre sulla base di un insieme di contenziosi che si sono attivati negli ultimi anni nel nostro Paese e che hanno portato a una condizione abbastanza singolare, per la quale dirigenti scolastici, pur entrati in servizio, si sono visti annullare il proprio concorso per motivazioni che niente avevano a che fare con loro stessi. Pertanto, le procedure sono state annullate dalla magistratura amministrativa, che ne ha imposto la rinnovazione. Si trattava quindi in questa fase di trovare una soluzione a questo problema e, soprattutto, di far sì che non si interrompesse il servizio di questi dirigenti, con le conseguenze che ne sarebbero derivate. Fermo restando allora il rispetto delle sentenze adottate dal giudice amministrativo, la norma intende assicurare che sia in Toscana, dove, come molti colleghi hanno rilevato, vi è un numero importante di dirigenti scolastici coinvolti, ma anche nelle altre Regioni interessate da analoghi contenziosi, i dirigenti scolastici già nominati possano rimanere medio tempore esercitando le funzioni alle quali sono stati preposti. La norma intende garantire una cosa molto importante: la conservazione degli effetti prodotti dagli atti posti in essere dai dirigenti stessi, alla luce del principio di continuità amministrativa. È evidente, infatti, che, ove questo non fosse stato garantito, ci saremmo trovati in una condizione di assoluta difficoltà. Si aggiunge anche che in questa fase il Ministero sta procedendo sulla base di un cronoprogramma preciso. Rivolgendomi al rappresentante del Governo presente, dico che vorremmo che in modo rapidissimo si giungesse all'espletamento delle nuove procedure concorsuali secondo le modalità indicate dai giudici amministrativi, in modo tale che già all'inizio dell'anno scolastico sia assicurata alle scuole l'assegnazione dei dirigenti scolastici che risulteranno vincitori, senza aggravio per la continuità didattica e amministrativa. Noi abbiamo trovato una soluzione. Raccogliendo alcune indicazioni che sono state poste dai colleghi, è evidente che non avremmo voluto affrontare una situazione di questo tipo, ma essendosi venuta a definire, una soluzione andava trovata. Pensiamo che, stando così le cose, la soluzione che è stata proposta sia la migliore. È stato un lavoro molto delicato: ringrazio la relatrice, il presidente Marcucci, la 7ᵃ Commissione permanente e il presidente Azzollini che, come al solito, ha seguito tutta la procedura e ci ha aiutato a trovare le soluzioni. Il Ministero che ha lavorato con noi si è fatto carico degli errori che sono stati fatti all'interno di quell'amministrazione in tutto l'espletamento degli atti. È evidente che auspichiamo che fatti di questo tipo non debbano e non possano più accadere. Per quanto riguarda l'articolo 2, relativo all'espletamento dei servizi di pulizia nelle scuole, anche in tal caso abbiamo garantito, con l'emendamento su cui abbiamo lavorato anche in Aula stamattina, la proroga del termine entro cui nelle scuole delle Regioni in cui le gare non sono state purtroppo ancora aggiudicate (la Sicilia e la Campania) si possa continuare ad avvalersi dei fornitori attuali, per non dover tornare a breve con un nuovo provvedimento di legge. Si tratta di questioni di natura emergenziale, e in questo Paese l'ultima cosa di cui c'è bisogno è continuare a lavorare in situazioni emergenziali. Speriamo, con i prossimi provvedimenti e con la prossima azione politica, attuando strategie diverse, di non trovarci più nella condizione di dover individuare soluzioni a problemi che, effettivamente, qualche volta emergono per errori delle amministrazioni stesse. Con queste motivazioni e ringraziando tutti coloro che hanno lavorato a questo provvedimento, dichiaro il voto favorevole del Partito Democratico. [[Applausi dal Gruppo PD.]]
ParlaMint-IT_2014-05-15-LEG17-Sed-247.u56	[[Domando di parlare.]] [[PRESIDENTE. Ne ha facoltà.]] Chiediamo la votazione nominale con scrutinio simultaneo, mediante procedimento elettronico.
ParlaMint-IT_2014-05-15-LEG17-Sed-247.u57	Invito il senatore Segretario a verificare se la richiesta di votazione con scrutinio simultaneo, avanzata dal senatore Petrocelli, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco la votazione nominale con scrutinio simultaneo, mediante procedimento elettronico, del disegno di legge, composto del solo articolo 1, nel testo emendato, con il seguente titolo: «Conversione in legge, con modificazioni, del decreto-legge 7 aprile 2014, n. 58, recante misure urgenti per garantire il regolare svolgimento del servizio scolastico», con l'avvertenza che la Presidenza si intenderà autorizzata ad effettuare le eventuali modifiche di coordinamento formale che dovessero risultare necessarie. Dichiaro aperta la votazione. (Segue la votazione). Il Senato approva. (v. Allegato B).
ParlaMint-IT_2014-05-15-LEG17-Sed-247.u58	L'ordine del giorno reca lo svolgimento di interrogazioni. Sarà svolta per prima l'interrogazione 3-00609 sull'attivazione del numero unico delle emergenze (112). Il rappresentante del Governo ha facoltà di rispondere a tale interrogazione.
ParlaMint-IT_2014-05-15-LEG17-Sed-247.u59	Signora Presidente, onorevoli senatori, con l'interrogazione 3-00609 si chiede al Governo di accelerare il processo di attuazione della direttiva europea sul numero unico delle emergenze, il 112. Voglio premettere che l'introduzione in tutti gli Stati membri dell'Unione del 112 come numero unico europeo di emergenza era stata prevista sin dal 1991 con una decisione del Consiglio delle Comunità europee. L'intero pacchetto normativo ero stato recepito dal nostro Paese nell'agosto 2003, attraverso la pubblicazione del decreto legislativo n. 259 dello stesso anno recante il codice delle comunicazioni elettroniche. Il modello tecnico-organizzativo di risposta delle chiamate, recentemente indicato dalla Commissione europea come il più aderente alle specificazioni emergenti dalla documentazione tecnico-normativa comunitaria, è quello del pubblico servizio di assistenza di primo livello. Tale modello, che prevede la raccolta di tutte le chiamate di emergenza presso un unico punto di contatto, è stato avviato in forma sperimentale a Varese nel 2010 su decisione condivisa tra Ministero dell'interno e Regione Lombardia. È facile comprendere il coinvolgimento della Regione nella sperimentazione, dal momento che le Regioni sono titolari della organizzazione del Servizio sanitario regionale; pertanto, trattandosi di un punto unico di emergenza, è facile comprendere come debbano essere raccolte tutte le chiamate di emergenza, quale che sia la natura delle stesse (emergenza di natura sanitaria, emergenza di ordine pubblico, emergenza di sicurezza personale, emergenza relativa alla tutela dell'ambiente). Per questo motivo fu condiviso un protocollo operativo, un progetto, che aveva una natura sperimentale per verificare la praticabilità di quel modello ed individuare le eventuali criticità derivanti dall'applicazione concreta. A seguito del protocollo firmato, appunto, tra Ministero e Regione Lombardia nel 2011, è stata decisa l'estensione del modello Varese a tutto il territorio regionale. Tale accordo è stato ribadito con la sottoscrizione, il 28 dicembre 2013, di una specifica convenzione. Il 3 dicembre scorso, quindi, è stato attivato il 112, Numero unico europeo (NUE), nel territorio di Milano e Provincia. Con tale istituzione è stata introdotta a livello territoriale una gestione congiunta delle emergenze. Infatti, chiamando un solo numero, raggiungibile gratuitamente da qualunque apparecchio, si ottiene l'aiuto necessario per qualunque emergenza. Nella definizione del programma da sperimentare ci si è trovati di fronte ad una doppia opzione. Da una parte, vi è un modello di «centrale operativa laica» in grado, cioè, di accogliere e discriminare la domanda di aiuto effettuata attraverso il numero unico 112 e di attivare immediatamente le strutture operative più capaci di rispondere alla situazione di emergenza segnalata: un intervento di natura sanitaria, se l'emergenza riguarda un tema di tutela della salute o di pericolo di vita per i cittadini; un intervento di emergenza di polizia, nel caso in cui la questione segnalata riguardi un problema di sicurezza personale o di ordine pubblico; un intervento dei Vigili del fuoco, nel caso in cui sia segnalato un problema legato ad emergenze di carattere naturale o all'insorgenza di fenomeni e di problemi di varia natura connessi alle attività antropiche o alle attività industriali; un intervento di natura ambientale, nel caso in cui la chiamata abbia quel significato. A questo modello si contrappone un'altra modalità, un'altra ipotesi, che conferisce al numero unico la semplice funzione di smistamento della chiamata, ossia la valutazione dell'ambito di appartenenza (sanitario, di ordine pubblico, di emergenza, di natura ambientale) e la trattazione specifica del caso da parte delle centrali operative di secondo livello. La sperimentazione effettuata mette in evidenza la migliore efficacia del primo modello, e cioè la capacità della centrale operativa di comprendere direttamente e immediatamente la natura dell'emergenza segnalata e di attivare immediatamente le strutture operative più pronte a farvi fronte: quindi, una unità mobile di rianimazione, un intervento di elisoccorso, un intervento delle Forze di polizia, un intervento dei Vigili del fuoco, un intervento del Corpo forestale dello Stato. Questa ipotesi però richiede una condivisione nella gestione delle centrali operative «laiche», poiché gestisce compiti e funzioni di diretta ed esclusiva competenza dello Stato (ordine pubblico, emergenze ambientali) e di esclusiva competenza delle Regioni (servizi sanitari regionali). Per la gestione di una centrale operativa siffatta, occorre una specifica attività formativa, tesa a mettere in grado gli operatori di gestire, indirizzare e discriminare le diverse emergenze segnalate. È intenzione, quindi, del Governo e, per la parte di specifica competenza, del Ministero dell'interno, procedere nella implementazione del sistema al livello nazionale attraverso la condivisione di questo modello con le Regioni, che costituiscono il riferimento più diretto e più immediato - ripeto - per le competenze in materia sanitaria, anche al fine di condividere i modelli gestionali circa la responsabilità e la titolarità nella gestione delle risorse umane e strumentali, nonché circa la necessità di condividere i costi necessari a gestire una struttura operativa di emergenza che abbia queste caratteristiche. Quindi, mi sento di poter confermare l'impegno del Governo e l'impulso che il Ministero dell'interno garantirà attraverso lo sviluppo della valutazione di queste sperimentazioni, tanto da poter approdare, nei tempi possibili, alla definizione di un nuovo modello organizzativo capace di rendere operativo un servizio di pronto ed immediato intervento che possa gestire tutte le emergenze segnalate dai cittadini. [[Applausi del senatore Zavoli.]]
ParlaMint-IT_2014-05-15-LEG17-Sed-247.u60	[[Domando di parlare.]] [[PRESIDENTE. Ne ha facoltà.]] Signora Presidente, prendo atto del fatto che il signor Vice Ministro ha risposto con una relazione abbastanza compiuta, e anche e soprattutto della volontà del Governo di andare avanti sul sistema del numero unico. Benché questo Governo non c'entri nulla, vorrei tuttavia sottolineare che sono passati ben dodici anni da quando l'Europa ha dato indicazione circa il sistema del numero unico 112. Già più di 17 Paesi europei hanno attuato la normativa; persino in Svizzera e Sudafrica è già in uso il numero unico. In Italia c'è però una grande confusione, data dal fatto che al 112 rispondono i Carabinieri che poi smistano le chiamate verso gli altri numeri. Tale confusione del sistema non aiuta il processo e il percorso per andare avanti. Vorrei sottolineare che ho presentato l'interrogazione, insieme alla senatrice Amati, prima che andasse in onda la trasmissione «Report», per cui non abbiamo inseguito quanto in quella evidenziato. Certo, il 112, così come organizzato, non è il prodotto del sistema unico della segnalazione, non aiuta e, anzi, sembra quasi un trucco per poter evitare le sanzioni dell'Europa. Posso dire che mi sento soddisfatta dell'impegno che si è assunto al riguardo, ma forse dobbiamo accelerare la procedura. Abbiamo tre numeri, che sono il 112, il 113 e il 115, di competenza del Ministero dell'interno, al di là delle Regioni e del Servizio sanitario, ai quali si aggiungono quelli della Guardia forestale e del Corpo delle Capitanerie di porto. Arriviamo, quindi, ad avere ben sette numeri che funzionano individualmente, mentre abbiamo visto che a Madrid c'è un'unica struttura che fa fronte a circa 15.000 chiamate al giorno, equivalenti a quelle che afferiscono a più di quattro delle nostre sale operative messe tutte insieme. È chiaro che si deve andare avanti, ma accelerando, perché siamo davvero in ritardo. Mi è stato da più parti segnalato che, a Roma, molti turisti chiamano il 112 pensando di chiamare il numero unico, e questo comporta un ritardo nei soccorsi. Quindi, dobbiamo accelerare, farle in fretta, perché siamo - lo ripeto - fortemente in ritardo. Quanto è stato fatto in Lombardia può servire certamente come modello per capire dove sono gli errori e quali le modifiche da apportare, ma abbiamo bisogno di arrivare al più presto ad applicare le disposizioni europee, perché aiutano ad essere più efficienti nel soccorso, ad evitare sprechi e a risparmiare risorse, e permettono di creare finalmente, anche attraverso il numero unico, quel sistema che aiuta la prevenzione. Abbiamo, cioè, bisogno di organizzare il sistema Italia nel campo della prevenzione, con la Protezione civile, i Vigili del fuoco, i Carabinieri e la Polizia, soprattutto in presenza degli stati di calamità. Abbiamo bisogno di costruire un sistema, e il numero unico sicuramente ci aiuta a farlo. Quindi, mi dichiaro soddisfatta per l'impegno, ma insoddisfatta - non per le responsabilità del Governo - per lo spaventoso ritardo che dobbiamo superare in poco tempo. Almeno per quanto riguarda il Ministero dell'interno, occorre organizzare un sistema con i tre numeri 112, 113 e 115. Non vorrei che, dietro il ritardo di tutti questi anni, si nascondano resistenze fortissime interne ai sistemi di soccorso, e non solo di soccorso: è chiaro che nessuno ha voglia di rinunciare al proprio numero. PRESIDENTE. Senatrice Valentini, la prego di concludere. VALENTINI (PD). Concludo, Presidente, dicendo nuovamente che occorre imprimere una accelerazione, perché il ritardo è talmente grande che non aiuta assolutamente.
ParlaMint-IT_2014-05-15-LEG17-Sed-247.u61	Segue l'interrogazione 3-00895 sulla legittimità dell'indizione di concorsi pubblici in luogo dello scorrimento delle graduatorie di concorsi precedenti. Il rappresentante del Governo ha facoltà di rispondere a tale interrogazione.
ParlaMint-IT_2014-05-15-LEG17-Sed-247.u62	Signora Presidente, innanzitutto ringrazio, non formalmente, i sottoscrittori di questa interrogazione urgente, perché riguarda un tema sul quale costantemente ciascun parlamentare è sollecitato, una questione che ovviamente sta a cuore ai diretti interessati, ma anche alle stesse amministrazioni che hanno attivato le relative procedure. Ci riferiamo, infatti, alla corretta applicazione dell'articolo 4 del decreto-legge 31 agosto 2013, n. 101, in materia di immissione in servizio di idonei e vincitori di concorsi e, in particolare, alla possibilità di bandire nuovi concorsi in presenza di graduatorie valide. Nell'interrogazione vengono segnalati, in particolare, alcuni casi concreti che riguardano il Consiglio regionale della Sardegna, il Comune dell'Aquila ed altri Comuni appartenenti al cratere sismico, il Ministero delle infrastrutture e dei trasporti e la Regione Puglia. Si tratta di casi in cui le amministrazioni, secondo i sottoscrittori, avrebbero fatto scelte organizzative e gestionali pregiudizievoli degli interessi degli idonei di concorso in attesa di assunzione. Su questo vorrei intanto dare subito una risposta perché, non appena abbiamo ricevuto l'interrogazione, abbiamo segnalato questa situazione all'ispettorato del Dipartimento della funzione pubblica, e sono già state avviate le ispezioni nelle amministrazioni citate nell'interrogazione. Sarà cura del Dipartimento mettere a conoscenza dei sottoscrittori gli esiti di queste ispezioni, in modo che si possa conoscere in concreto se vi sono state queste irregolarità e avere le motivazioni che hanno spinto eventualmente le amministrazioni ad adottare questi atti. Per quanto riguarda, invece, la parte più generale dell'interrogazione, il Governo ci tiene a sottolineare che, con il progetto di riforma della pubblica amministrazione (sul quale è in corso dal 30 aprile, e fino al 30 maggio, una consultazione popolare a cui, fino ad oggi, sono già arrivate risposte da dipendenti pubblici e da cittadini in numero molto consistente, che si aggira intorno a 13.000 e che a breve saranno rese note anche in forma sistematica, quindi, facendo una sorta di " open risposta" per consentire a tutti di avere anche una lettura facilitata di queste risposte) intende incrementare il numero delle assunzioni attraverso l'introduzione di una serie di misure che facilitino l'uscita, senza degli oneri per la finanza pubblica, né per la pubblica amministrazione, né per gli enti di previdenza, come, ad esempio, l'abrogazione dell'istituto del trattenimento in servizio e l'agevolazione del part time. Dai nostri calcoli, solo con l'introduzione di questa norma, limitatamente al comparto pubblica amministrazione e Ministeri, potremmo parlare di una cifra intorno ai 10.000 posti che si renderebbero disponibili per i giovani. Se riuscissimo ad estendere questa misura anche al comparto che riguarda enti locali e Regioni, i numeri potrebbero anche crescere. Questo consentirà ovviamente di liberare una serie di posizioni dentro le dotazioni organiche e consentirà - quindi - di accelerare l'immissione in servizio anche per i soggetti ai quali fanno riferimento gli interroganti. In ordine alla richiesta di censimento dei vincitori e degli idonei presenti nelle graduatorie vigenti dal 1° gennaio 2007, purtroppo non esiste un dato ad oggi, tanto è vero che il 5 maggio scorso il Dipartimento della funzione pubblica ha emanato, in attuazione dell'articolo 4, comma 5, del decreto-legge n. 101 del 2013, una circolare per attivare il monitoraggio per tutte le pubbliche amministrazioni al fine di rilevare il numero di vincitori e di idonei collocati in graduatorie concorsuali vigenti per assunzioni a tempo indeterminato, nonché i profili professionali di riferimento. Le amministrazioni possono accedere al sistema di rilevazione predisposto on line per fornire le indicazioni richieste entro il 23 maggio 2014. I dati raccolti saranno poi pubblicati in un'apposita sezione del sito Internet del Dipartimento della funzione pubblica. In merito, infine, ad una più efficace promozione degli accordi per l'utilizzo delle graduatorie approvate da amministrazioni diverse, così come previsto dall'articolo 3 della legge 24 dicembre 2003, n. 350, il Governo è già intervenuto con l'articolo 4 del decreto-legge n. 101, favorendo, tramite l'utilizzo delle graduatorie esistenti, una più rapida immissione in servizio dei vincitori. In ogni caso, all'esito del monitoraggio, che, appunto, si concluderà entro il 23 maggio, saranno valutate ulteriori iniziative, anche sul piano amministrativo, per una più efficace attuazione dei principi contenuti nel decreto-legge in tema di scorrimento delle graduatorie. È evidente, però, che il vero salto di qualità si può fare soltanto se noi consideriamo l'insieme degli enti della pubblica amministrazione, mettendo a disposizione tutte le posizioni che si libereranno all'interno della pubblica amministrazione, o che si sono già liberate, e utilizziamo le graduatorie non soltanto limitatamente alle singole amministrazioni, ma cercando di avere una visione complessiva di tutta la pubblica amministrazione. In questo modo pensiamo che sarà più facile anche poter scorrere le graduatorie e andare incontro ai soggetti che sono direttamente interessati.
ParlaMint-IT_2014-05-15-LEG17-Sed-247.u63	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la pronta risposta e anche per l'impegno posto con riguardo all'ispettorato che controllerà i concorrenti. Il punto abbastanza dolente è il seguente: rispetto alle persone che hanno sostenuto il concorso e sono state ritenute idonee, quindi hanno vinto il concorso e sono state inserite in una graduatoria, dall'assunzione dei vincitori ad oggi, risultano ancora mancanti, alla vigente pianta organica, 30 posti, di diverse posizioni di ruolo, soprattutto per quanto riguarda il concorso indetto dal Consiglio regionale della Sardegna. (ore 13) ( Segue SERRA). L'amministrazione però che cosa ha fatto? Ha fatto in modo che queste persone venissero inserite e per circa tre anni sarebbero state anche utilizzate per le mansioni per le quali hanno, appunto, vinto il concorso: questo però ha poi prodotto ulteriori spese. A ogni modo vorremmo - come ci ha spiegato anche lei, Sottosegretario - che la funzionalità di assunzione e l'agevolazione per l'ottenimento di una classificazione e una regolarizzazione reale e funzionale fossero effettivamente valutate, affinché non ci siano e non continuino a determinarsi delle così gravi inadempienze. Per quanto riguarda la sua risposta, quindi, mi ritengo non completamente soddisfatta, in attesa di una pronta ed efficace azione da parte del Governo, e quindi di tutta l'amministrazione pubblica, affinché queste vicende non continuino a creare problemi e ingiustizie tra lavoratori che hanno comunque avviato una procedura di concorso e si trovano ad avere avviato un lavoro, che allo stesso tempo, però, non ha fatto conseguire loro un'efficace ed effettiva posizione. Mi ritengo pertanto non pienamente soddisfatta della risposta del Governo.
ParlaMint-IT_2014-05-15-LEG17-Sed-247.u64	Segue l'interrogazione 3-00899 sul rinnovo dei vertici di società per azioni controllate dallo Stato. Il rappresentante del Governo ha facoltà di rispondere a tale interrogazione.
ParlaMint-IT_2014-05-15-LEG17-Sed-247.u65	Signora Presidente, con l'interrogazione 3-00899 la senatrice Lanzillotta pone quesiti in ordine alle clausole contrattuali previste per gli amministratori delle società per azioni controllate dallo Stato, con particolare riguardo ad ENI Spa, ENEL Spa e Terna Spa. Bisogna premettere che per quanto attiene alla Società Terna l'assetto attuale, in termini di compagine societaria, è il risultato dell'unificazione tra proprietà e gestione della Rete elettrica di trasmissione nazionale, avvenuto nel mese di novembre 2005, sulla base del decreto del Presidente del Consiglio dei ministri dell'11 maggio 2004 che, nel recepire gli indirizzi europei, ha previsto che il Ministero dell'economia e delle finanze, in quanto azionista, non esprimesse alcun indirizzo sia sulla gestione della medesima società che sull'operato degli amministratori. Come è noto il legislatore nel corso degli anni ha regolamentato con diverse disposizioni, da ultimo con il decreto-legge n. 201 del 2011, gli emolumenti e la politica di remunerazione degli amministratori di società pubbliche non quotate, in ciò riconoscendo che le società quotate e, quindi, che emettono strumenti finanziari in borsa, rispondono a criteri di mercato per la determinazione dei compensi, alla luce anche della presenza rilevante di soci investitori privati (pari a circa il 70 per cento). Con il decreto-legge n. 69 del 2013 si è inteso rimettere al voto degli azionisti di società con quote a controllo pubblico l'adozione di policy retributive volte al contenimento dei compensi riconosciuti ai vertici aziendali delle stesse società. In particolare l'articolo 23- bis del decreto legge n. 201 del 2011 - come modificato dal decreto legge n. 69 del 2013 - prevede che per le società quotate controllate dalle pubbliche amministrazioni, in sede di rinnovo degli organi di amministrazione, l'assemblea degli azionisti deliberi su una proposta di riduzione della remunerazione degli amministratori con deleghe, al fine di corrispondere un emolumento per le deleghe gestionali in misura non superiore al 75 per cento del trattamento economico complessivo a qualsiasi titolo determinato, compreso quello per eventuali rapporti di lavoro con la medesima società, nel corso del mandato antecedente al rinnovo. Il Ministero dell'economia e delle finanze, sulla base delle citate disposizioni normative, ha proposto all'assemblea dell'ENI - svoltasi lo scorso 8 maggio - l'adozione di tali citati criteri di contenimento che sono stati approvati a larga maggioranza dall'assemblea, con rilevante adesione anche da parte degli azionisti privati. Nei prossimi giorni analoga proposta sarà formulata dal socio di controllo anche nelle prossime assemblee delle società interessate (per l'ENEL il 22 maggio prossimo). L'assemblea degli azionisti, come previsto dal testo unico della finanza, è chiamata a deliberare sulla relazione sulla remunerazione con riferimento almeno all'anno successivo nonché le procedure utilizzate per la relativa attuazione. Dall'analisi dei documenti sulla politica di remunerazione di ENEL ed ENI emerge che nella definizione dei compensi le società seguono una procedura strutturata che prevede la proposta da parte del comitato remunerazioni (appositamente costituito e con la presenza in misura maggioritaria di consiglieri di amministrazione indipendenti), l'utilizzo di società comparabili come benchmark di mercato, la verifica - nel corso del mandato - della coerenza delle remunerazioni effettivamente corrisposte con la politica determinata all'inizio del mandato. In adesione al codice di autodisciplina, la remunerazione dei vertici di ENEL ed ENI prevede una componente fissa e una variabile legata ai risultati aziendali, con indicatori prevalentemente di matrice contabile, anche di medio-lungo periodo. La previsione di indennità di fine mandato - adottate dalle società in esame nei passati esercizi - risponde alla prassi di mercato esistente nella maggioranza delle società ad alta capitalizzazione dell'indice di borsa FTSE MIB. I consiglieri d'amministrazione di ENEL e di ENI - come più in generale per tutte le società per azioni - devono agire secondo parametri di professionalità, competenza e diligenza adeguata all'incarico secondo la regola del business judgement rule con piena e personale responsabilità del proprio operato, non avendo alcun vincolo di mandato e di indirizzo da parte dell'azionista che li ha designati, anche al fine di preservare possibili divulgazioni di informazioni price sensitive. Nell'esercizio delle prerogative di consigliere di amministrazione, i singoli membri del consiglio di amministrazione agiscono per il buon andamento della società al fine di creare valore a beneficio della medesima società e, di riflesso, dei soci. Alla luce di quanto sopra, ogni decisione sulle clausole contrattuali in merito alla remunerazione degli amministratori afferisce esclusivamente al rapporto negoziale tra la società e il manager sulla base di autonome valutazioni e deliberazioni adottate dal consiglio di amministrazione della società, su proposta del comitato remunerazione, previo parere favorevole del collegio sindacale. Secondo le prassi in uso, il consiglio di amministrazione assume determinazioni sulla base della documentazione di riferimento in merito all'individuazione degli indicatori quantitativi e qualitativi, dell'ampiezza delle deleghe, sugli obiettivi connessi all'incarico. Si evidenzia, infine, che la Corte dei conti non ha sollevato fino ad oggi alcuna osservazione in merito alle politiche di remunerazione dei vertici aziendali adottate dalle società ENI ed ENEL nei passati esercizi. Senatrice Lanzillotta, questa è la risposta formulata dal MEF.
ParlaMint-IT_2014-05-15-LEG17-Sed-247.u66	[[Domando di parlare.]] [[PRESIDENTE. Ne ha facoltà.]] Signor Presidente, Sottosegretario, la ringrazio per la cronistoria dei diversi interventi normativi che si sono succeduti in materia di emolumenti. Credo che il fatto che, come lei ha ricordato, il decreto-legge n. 69 del 2013 dia, all'articolo 23- bis, indicazioni sugli emolumenti degli amministratori con deleghe di società quotate contraddica la sua affermazione finale per cui gli emolumenti vengono decisi in modo del tutto autonomo tra management e consigli di amministrazione. Se così fosse, la norma contenuta in quel decreto-legge non si sarebbe nemmeno potuta introdurre. Quindi, ritengo la risposta ampiamente elusiva per quanto riguarda il passato e, soprattutto, avrei gradito anche un orientamento per quanto riguarda il futuro. Infatti, non posso ritenere che, stante la risposta preparata dagli uffici del MEF, il Governo, nel suo indirizzo politico e quindi nel predisporre un indirizzo verso i rappresentanti del MEF nelle assemblee dei soci, non dia un legittimo orientamento anche nell'interesse della società. Non mi risulta peraltro che ciò sia avvenuto, da quanto abbiamo potuto constatare nel corso delle ultime settimane, perché il Presidente del Consiglio si è opportunamente espresso su questa materia, ribadendo che esiste la possibilità di esercitare una funzione di indirizzo nei confronti del comportamento dei rappresentanti in assemblea del MEF. Mi auguro quindi che almeno per il futuro ciò accada. Devo inoltre dissentire dal fatto che le indennità di fine mandato costituiscano una prassi di mercato, perché si tratta di un esaurimento dell'incarico per estinzione del termine naturale e non per rescissione traumatica del rapporto, anche per quanto riguarda gli amministratori e non solo quando questi ultimi hanno un rapporto di lavoro come direttori generali; prassi, a mio avviso, davvero poco opportuna e che andrebbe bloccata. Quindi gradirei che vi fosse almeno un impegno per il futuro affinché queste clausole non siano più inserite e che vada quanto meno valutato con una certa perplessità il ruolo che la Corte dei conti gioca nei consigli di amministrazione di tali società. Credo che anche la modalità di esercizio del controllo della Corte, previsto dalla legge 21 marzo 1958, n. 259, debba essere oggetto di riflessione. Infatti troppo spesso abbiamo visto comportamenti che non vengono segnalati nelle relazioni al Parlamento redatte dalla Corte dei conti anche quando, per esempio, si tratta di liquidare la parte variabile della retribuzione che lei, giustamente, ricordava essere legata ai risultati. Per quanto riguarda l'ENI, l'indagine svolta dalla Commissione attività produttive di questo ramo del Parlamento ha dimostrato che poteva essere risparmiata una significativa quota di quella remunerazione. Non posso quindi che dichiararmi molto parzialmente soddisfatta, in quanto questa risposta riguarda il passato. Mi riservo pertanto di presentare un'altra interrogazione per quanto riguarda il futuro e mi auguro che, anche nei confronti degli uffici del MEF, si faccia un'adeguata azione di orientamento.
ParlaMint-IT_2014-05-15-LEG17-Sed-247.u67	Colleghi, comunico che la risposta all'interrogazione 3-00528 è rinviata ad altra data. Pertanto, lo svolgimento delle interrogazioni all'ordine del giorno è così esaurito.
ParlaMint-IT_2014-05-15-LEG17-Sed-247.u68	[[Domando di parlare.]] [[PRESIDENTE. Ne ha facoltà.]] Signora Presidente, colleghi, volevo condividere una veloce riflessione su due problematiche a me molto care e, almeno la prima, cara a tutta l'Assemblea. Ancora una volta, stamattina, abbiamo commemorato, con un minuto di silenzio, l'ennesima tragedia vissuta in questi giorni: la tragedia degli sbarchi, il dolore di questa strage infinita che lascia in fondo al mar Mediterraneo almeno 20.000 morti; 20.000 persone che sono uomini, donne e bambini. Magari la cifra 20.000 può sembrare un concetto sfuggente, ma si tratta di persone in fuga, che cercano un futuro migliore e che scappano dalla guerra. Ormai la questione dell'immigrazione ha oltrepassato limiti invalicabili e l'Italia si trova ad affrontare un fenomeno che cresce esponenzialmente con il passare del tempo. Non vi è alcun dubbio che i migranti aumenteranno e che saranno disposti a mettere in gioco la loro vita pur di sfuggire da quell'infausto destino che li attende in molti dei loro Paesi. Per questo è indispensabile, ora più che mai, che l'Europa reagisca unitariamente e che non si lasci la questione al solo onere dell'Italia. Come ha detto l'altro ieri il nostro Premier, l'Europa non può salvare gli Stati e le banche e poi lasciare morire le madri con i bambini. La nostra Europa, quella sognata dai Padri fondatori e che vogliamo ancora continuare a costruire insieme, si dimostra sorda, lontana, oserei dire latitante. È arrivato il momento, non più procrastinabile, che tutti i Capi di Stato e di Governo si impegnino in prima persona di fronte al problema degli sbarchi nel Sud d'Europa. (ore 13,14) ( Segue PADUA). Si ha l'impressione forte che la gestione della grande emergenza umanitaria del traffico di esseri umani attraverso il Mare nostrum sia considerata un problema nostro, come se fosse esclusivamente del nostro Paese; ma non è così. È assolutamente necessaria una cooperazione tra i Paesi europei; è un fattore determinante per modificare un approccio che dovrà essere condiviso con tutti i Paesi dell'Unione. Se non si collabora su una questione prioritaria come questa, la paura dell'altro, la paura del diverso da noi prenderà il sopravvento e si acuirà ancor di più rispetto a quanto non avvenga già. È invece costituendo dei corridoi umanitari in Africa che si può rispondere più efficacemente ad un fenomeno sempre più drammatico, sperando che ben presto finisca la triste e meschina pratica del recupero dei morti in mare. L'Italia fa quel che può... PRESIDENTE. Deve concludere. PADUA (PD). Volevo lasciare due inviti pressanti al nostro Presidente del Consiglio affinché siano affrontate, a partire dal 1° luglio, data di inizio del semestre europeo, la modifica del regolamento di Dublino e la cooperazione tra i Paesi europei. Mi consenta, Presidente, di terminare velocissimamente. PRESIDENTE. Sì, perché ci sono molti interventi, senatrice Padua. PADUA (PD). Ieri abbiamo convertito in legge il decreto-legge n. 36 del 2014, che prevede, fra l'altro, la riabilitazione per la tossicodipendenza. Abbiamo approvato in questo provvedimento anche la riconversione del carcere di Modica per la riabilitazione dei tossicodipendenti. La cosa strana è che ieri sia arrivato l'invito a chiudere il carcere. Prego la sua signoria - in questo momento lei è la nostra Presidente - di dire che non è possibile che noi in Aula votiamo un provvedimento e che poi nella concretezza, nella prassi si faccia altro. Spero che la cosa possa essere rivista con la massima urgenza. PRESIDENTE. Mi sembra giusto.
ParlaMint-IT_2014-05-15-LEG17-Sed-247.u69	[[Domando di parlare.]] [[PRESIDENTE. Ne ha facoltà.]] Signora Presidente, colleghi, l'arresto di Riccardo Viti, l'uomo accusato e reo confesso dell'omicidio di una donna ad Ugnano, vicino a Firenze, è stato salutato con giusta soddisfazione per l'azione delle Forze di polizia che sono riuscite in poche ore - circa 90 ore - a catturare questo killer. È il secondo a Firenze: non bastava il mostro di Firenze che ha fatto vittime colpendo le coppie, adesso abbiamo un altro mostro che ha fatto vari danni sulle donne, fino ad ucciderne una, una vittima. Tuttavia non ci si può esimere dall'osservare che è stata necessaria la morte di una persona per far sì che le cose si muovessero con una certa solerzia. A nulla erano servite invece le precedenti segnalazioni delle altre prostitute. Forse è considerato normale che possa succedere qualche disavventura alle donne che scelgono o sono costrette a praticare questo mestiere. È un atteggiamento inaccettabile, frutto di pregiudizio morale e del quale è responsabile in primo luogo il legislatore - quindi anche noi, il Parlamento - che continua ipocritamente a non voler regolamentare un'attività economicamente e socialmente così rilevante come quella della prostituzione. Non è più tollerabile chiudere gli occhi di fronte ai rischi per la salute che derivano dalla non regolamentazione del mestiere più antico del mondo e che, stranamente, è forse l'unico mestiere che non ha incontrato deficit negli anni. Rispetto a tanti altri mestieri che, anche a causa delle nuove tecnologie, hanno visto la contrazione di posti di lavoro, questo mestiere, essendo il più vecchio del mondo, ha comunque continuato nel tempo a rimanere attivo e ha creato anche con le nuove tecnologie posti di lavoro. Ci sono molte donne costrette in condizione di schiavitù da organizzazioni criminali che traggono vantaggio da questo settore. In una società libera e democratica, la prostituzione, quando rappresenta una attività liberamente intrapresa, deve essere consentita e regolamentata, sottoponendola a norme anche fiscali e sanitarie, essendo una attività che ha anche una sua importante veste sociale ed il cui riconoscimento rappresenta un passo avanti culturale verso un rapporto meno morboso con il sesso. D'altra parte, è necessario contrastare ogni forma di sfruttamento e costrizione, rafforzando le sanzioni e le pene per gli sfruttatori e gli aguzzini; ciò al fine di impedire che l'attività sia svolta in strada o in altri luoghi che non tutelino la sicurezza e la salute dei lavoratori e degli utenti-clienti e, indirettamente, anche della cittadinanza. Per questo motivo ritengo urgente che la politica metta in agenda questo tema, che non può più essere eluso dal Parlamento. Sono stati presentati alcuni disegni di legge, in particolare ricordo l'Atto Senato n. 1201 di iniziativa della senatrice Spilabotte e di altri senatori. PRESIDENTE. Dovrebbe concludere, senatrice Bencini. BENCINI (Misto). Gradirei quindi che i presidenti delle Commissioni affari costituzionali e giustizia, senatrice Finocchiaro e senatore Palma, facessero un endorsement al fine di far discutere questo disegno di legge.
ParlaMint-IT_2014-05-15-LEG17-Sed-247.u70	I membri del suo Gruppo potranno sollecitare nelle Commissioni l'iscrizione all'ordine del giorno dei provvedimenti cui ha fatto riferimento.
ParlaMint-IT_2014-05-15-LEG17-Sed-247.u71	[[Domando di parlare.]] [[PRESIDENTE. Ne ha facoltà.]] Signora Presidente, il fallimento della società Deiulemar compagnia di navigazione S.p.A. ha drammaticamente coinvolto moltissime famiglie. Si tratta di una società che era quotata in borsa. La vicenda ha messo in drammatica evidenza l'inadeguatezza dei sistemi di prevenzione e controllo vigenti oggi nel nostro ordinamento. Noi crediamo che il Parlamento debba adottare iniziative concrete, utili a fare chiarezza su un fallimento dagli aspetti a dir poco clamorosi, e debba valutare ciò che non ha funzionato, cercando di capire quali sono le eventuali responsabilità degli organi dello Stato, in particolar modo degli organi di garanzia e vigilanza, che sembra non siano stati in grado di evitare gravissime ripercussioni economiche e sociali su decine di migliaia di famiglie. La magistratura sta andando avanti. Noi abbiamo promosso una petizione popolare, che è chiesta a gran voce dalle persone che sono state frodate, e abbiamo presentato una richiesta di inchiesta parlamentare su questa vicenda, che - come dicevo - è a dir poco grottesca. Noi, signora Presidente, riteniamo che lo Stato debba dare concreta attuazione all'urlo di dolore di tantissime famiglie. Bene, quest'urlo di dolore noi riteniamo sia concretizzato proprio nell'istituzione di questa Commissione d'inchiesta.
ParlaMint-IT_2014-05-15-LEG17-Sed-247.u72	[[Domando di parlare.]] [[PRESIDENTE. Ne ha facoltà.]] Signora Presidente, mi faccio portavoce di moltissimi attivisti di tutta Italia del Movimento 5 Stelle. Le capacità di immaginare e di progettare sono alla base dello sviluppo della società. I cittadini devono aspirare a regolare e normare nell'interesse collettivo. Quando si parla di popolo sovrano, questo si dovrebbe intendere: persone che dettano le regole nel rispetto reciproco della collettività e del pianeta. I diritti vanno tutelati, come bisogna tutelare il bene comune. I beni comuni circolano al di fuori del mercato, attraverso i canali dell'economia informale: la raccolta libera, la condivisione, l'economia del dono si può dire che sono i beni per i quali non è giusto imporre nessun prezzo. Invece, ad esempio, da ieri l'isola della laguna veneta Poveglia non appartiene più alla collettività: un imprenditore veneto se l'è aggiudicata per 513.000 euro. Ma l'uomo non era solo custode dell'ambiente, con il compito di preservarlo per le generazioni future? Fruire di aria pulita, di acqua pubblica, del paesaggio, del mare e delle spiagge sono tutti diritti dell'uomo imprescindibili e non dovrebbero avere un prezzo. Il paesaggio stesso è tutelato dalla nostra Costituzione all'articolo 9. Probabilmente negli anni il profitto e l'arroganza hanno messo del dimenticatoio questo semplice concetto, perché ci troviamo, ad esempio, oggi a percorrere chilometri e chilometri di costa, in varie parti d'Italia, senza sapere se dall'altra parte delle barriere abbiamo, chissà, una muraglia, un prato, altre case o il mare. Se non fosse per l'aria che tira a favore e che ci porta il profumo salmastro, non avremmo la minima consapevolezza del paesaggio che c'è oltre la cortina. Strutture e ostacoli, costruzioni anche a più piani nascondono la bellezza della costa e dell'orizzonte. Per non parlare di parti chilometriche di costa inaccessibili: muri di cemento altissimi e sbarramenti di varie industrie, porti, cantieri, che del mare fanno la loro esclusiva vista privata. A volte si fa fatica a sentire anche l'odore del mare; si sente solo il puzzo di ciminiere e di scarichi. Mi chiedo: e il cittadino? E il paesaggio? E il piacere di fruire ed usufruire dei beni comuni? Chi si è appropriato di questo? Chi ci mette in condizioni, più o meno indotte, di dover pagare, l'estate, per andare sulle spiagge e per godere di un giorno di sole e di mare? Nel tempo i diritti primari dei cittadini sono stati svuotati nel nome del profitto. Ricordo che da bambina mi portavano alla spiaggia libera, che mi sembrava bella e grande; si sa, però, che da bambino sembra tutto più grande. Dopo anni ci sono tornata e davanti a me ho visto una cosa incredibile. Non ho riconosciuto quella spiaggia perché è diventata un fazzoletto a causa del fatto che due parti vicine sono state concesse a due bagni limitrofi. «Spiaggia Paradiso» oggi è davvero avvilente e ridicola, capace di ospitare solo bagnanti coraggiosi che si accatastano l'uno sull'altro come se dovessero subire una punizione per non essersi arresi ad una balneazione a pagamento. Il popolo deve però essere sovrano e tutto il resto deve servire la collettività; imprenditori, aziende grandi e piccole e medie imprese sono risorse che devono dare un servizio, ma non devono imporre politiche di privilegi e restrizioni al bene comune. Agli arroganti e prepotenti mi verrebbe da dire che il pianeta non ha padroni e il profitto e il potere non danno il diritto di dettare le regole.
ParlaMint-IT_2014-05-15-LEG17-Sed-247.u73	[[Domando di parlare.]] [[PRESIDENTE. Ne ha facoltà.]] Signora Presidente, con il presente intervento vorrei segnalare la situazione di difficoltà e di disagio in cui si trovano nostri connazionali residenti in Marocco, segnatamente nella provincia di Marrakech. In particolare, tacendo circa le restanti difficoltà, si fa riferimento all'impossibilità per i nostri connazionali, allo stato attuale, di espletare le incombenze di voto, specialmente in vista delle prossime elezioni europee. La redistribuzione della rete consolare ha di fatto creato questo non secondario ostacolo. La chiusura non ufficiale del vice consolato onorario di Marrakech ha di fatto privato la comunità italiana di ogni punto di riferimento. Tale istituzione dovrebbe infatti occuparsi delle incombenze elettorali, secondo il decreto del Ministero degli esteri del 31 luglio 2013, alla lettera g). In tale situazione si chiede quali siano da parte del Governo le misure urgenti da adottare per poter consentire il voto dei cittadini italiani residenti in Marocco. Chiedo pertanto alla Presidenza di farsi portavoce di questa istanza.
ParlaMint-IT_2014-05-15-LEG17-Sed-247.u74	[[Domando di parlare.]] [[PRESIDENTE. Ne ha facoltà.]] Signora Presidente, intervengo brevemente per denunciare in quest'Aula l'assurda violenza ieri nella città di Giulianova durante una manifestazione elettorale. Tre attivisti del Movimento 5 Stelle di Giulianova hanno esposto due goliardici cartelli di contestazione. Per tutta risposta, in spregio alle norme di democrazia e convivenza civile, gli stessi sono stati aggrediti verbalmente con un atteggiamento degno del più becero squadrismo. Successivamente Piergiorgio, un nostro attivista e candidato di soli 22 anni, è stato barbaramente aggredito e colpito in volto con un pugno, dal fratello del sindaco. Erano presenti a questo ignobile atto il candidato presidente alla regione Abruzzo del Partito Democratico, Luciano D'Alfonso e il sindaco Mastromauro, che non hanno preso immediata posizione di disappunto, per stigmatizzare questi comportamenti violenti, che nulla hanno a che vedere con i più elementari valori democratici ipocritamente sbandierati ogni giorno dal Partito Democratico anche in quest'Aula. Il Partito Democratico di Giulianova in questo modo si è reso protagonista di uno dei più squallidi episodi della vita politica cittadina. Il Movimento 5 Stelle locale ha denunciato oggi pubblicamente il clima di intimidazione che stanno subendo dall'inizio della campagna elettorale e che è culminato in questo gesto. Ci aspettiamo ora una presa di distanza da tali atteggiamenti da parte del sindaco e del candidato presidente alla Regione del Partito Democratico. Faccio inoltre presente che questo non è l'unico episodio, ma si aggiunge ad un elenco ormai lungo, come gli spari contro l'abitazione del consigliere di Lizzano, l'auto bruciata al candidato sindaco di Avegno e l'aggressione subita ieri, a Torre del Greco, da un'attivista mentre si accingeva ad affiggere i manifesti elettorali negli spazi a noi assegnati. Anche in questo il rispetto degli spazi da parte del Movimento 5 Stelle è esemplare. È chiaro che il Movimento 5 Stelle sta facendo tremare il mondo della disonestà, ma non saranno queste intimidazioni a fermarci. Un altro mondo è possibile e l'onestà è tornata di moda. [[Applausi dal Gruppo M5S.]]
ParlaMint-IT_2014-05-15-LEG17-Sed-247.u75	[[Domando di parlare.]] [[PRESIDENTE. Ne ha facoltà.]] Signora Presidente, intervengo per denunciare un fatto sul quale, peraltro, ho appena depositato una interrogazione urgente, a firma mia e di altri senatori del Gruppo Misto-SEL, rivolta al Presidente del Consiglio e al Ministro degli affari esteri. Poche ore fa, in mattinata, a Bruxelles, durante una manifestazione contro l' European business summit sono stati fermati dalla polizia belga e portati via dalle Forze dell'ordine belghe moltissimi italiani - tra cui Luca Casarini, candidato della lista Altra Europa con Tsipras - che facevano parte di una delegazione della più ampia manifestazione che si stava svolgendo a Bruxelles, e che tra l'altro sta proseguendo, per rendere noto l'accordo di libero scambio USA-Unione europea, su cui è in corso la negoziazione, accordo che peraltro è praticamente secretato, e del quale quindi non si riescono a comprendere esattamente tutti i contenuti. Tale manifestazione è volta ad attirare l'attenzione di tutti i cittadini europei sui rischi dell'accordo transatlantico, che svende i diritti ambientali e il welfare europeo. Quanto accaduto è particolarmente grave: sono state fermate circa 250 persone, tra cui anche deputati di altre nazionalità (come una deputata verde belga). Ripeto che il numero degli italiani è molto elevato. Chiediamo, dunque, un intervento immediato da parte del nostro Ministero degli affari esteri, anche per comprendere se i fermi si stanno tramutando in qualcosa di più e perché si compia un passo ufficiale di protesta. Infatti, basta vedere il video che è stato pubblicato oggi su «L'Huffington Post», per capire che si è trattato di una carica violenta della polizia davanti a manifestanti pacifici che volevano, in occasione del rinnovo del Parlamento europeo, rendere noto a tutti quanto sta accadendo in relazione al negoziato Unione Europea-Stati Uniti.
ParlaMint-IT_2014-05-15-LEG17-Sed-247.u76	[[Domando di parlare.]] [[PRESIDENTE. Ne ha facoltà.]] Signora Presidente, vorrei portare l'attenzione dell'Assemblea su quanto sta accadendo riguardo alle scuole italiane all'estero e alla promozione della lingua e della cultura italiane all'estero. Questa mattina abbiamo licenziato un provvedimento del Governo rispetto al quale, nella discussione generale, è stato fatto notare come su tutto il settore scuola, invece di attivare politiche di lunga durata con programmazione e criteri chiari, si proceda continuamente con una serie di provvedimenti di urgenza, per sanare situazioni sempre meno facilmente sanabili con provvedimenti sporadici. In realtà, dobbiamo veramente cercare di capire se vogliamo considerare la scuola, la cultura e la lingua come risorse e, ancor più, dobbiamo cercare di capire se vogliamo farlo rispetto alla nostra presenza e rappresentanza all'estero. A fronte delle tante parole spese in quest'Aula, che riconoscono alla nostra immagine all'estero un valore ed un raggio estremamente ampio, soprattutto in funzione della lingua, che il sottosegretario Giro dichiara essere la quarta lingua insegnata nel mondo (i corsi d'italiano negli Stati Uniti a sono aumentati del 15-20 per cento l'anno e il numero degli studenti di italiano, anche in Paesi come l'Egitto, che hanno quindi vicende problematiche rispetto alla ricostruzione di una loro democrazia interna, è passato negli ultimi anni da 20.000 a 100.000), abbiamo assistito ad una incredibile riduzione di scuole, corsi e lettorati, che negli anni scolastici 2010/2011 e 2011/2012 è stata di 193 posti, nel 2012/2013 di 138 posti e ora di altri 61 posti. Tutto ciò con realtà, come la scuola italiana di Istanbul, che sono preziose, non solo per la nostra immagine, ma ancora di più per una nostra presenza stabile, che in Paesi come la Turchia - non possiamo nascondercelo - può avere ricadute molto positive anche sotto il profilo dei rapporti commerciali. Su questi temi ho presentato l'interrogazione 3-00774 con carattere d'urgenza, pubblicata il 4 marzo 2014, nella quale, oltre ad una serie di dati, chiedo che vengano chiarite quali sono le prospettive future. Perché quello che manca alla scuola in Italia e manca ancor di più ad una politica di presenza culturale all'estero è esattamente questo. Il tema non sono solo le risorse, ma come esse vengano usate e quali criteri si intendano adottare: criteri che devono essere chiariti. Io intendo avere delle risposte sia sui dati, sia anche, ancora di più, su quale sia il piano per il futuro di questo settore.
ParlaMint-IT_2014-05-15-LEG17-Sed-247.u77	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-05-15-LEG17-Sed-247.u78	Il Senato tornerà a riunirsi in seduta pubblica martedì 27 maggio, alle ore 16,30, con il seguente ordine del giorno: (Vedi ordine del giorno) La seduta è tolta (ore 13,38).
