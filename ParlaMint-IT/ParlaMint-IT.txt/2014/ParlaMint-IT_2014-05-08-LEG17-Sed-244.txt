ParlaMint-IT_2014-05-08-LEG17-Sed-244.u1	La seduta è aperta (ore 16,01). Si dia lettura del processo verbale. PETRAGLIA, segretario, dà lettura del processo verbale della seduta del 6 maggio. PRESIDENTE. Non essendovi osservazioni, il processo verbale è approvato.
ParlaMint-IT_2014-05-08-LEG17-Sed-244.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-05-08-LEG17-Sed-244.u3	L'ordine del giorno reca lo svolgimento di interrogazioni. Sarà svolta per prima l'interrogazione 3-00607 sullo stato giuridico del personale docente dichiarato permanentemente inidoneo all'espletamento della funzione di docente, ma idoneo ad altre funzioni. Il rappresentante del Governo ha facoltà di rispondere a tale interrogazione.
ParlaMint-IT_2014-05-08-LEG17-Sed-244.u4	Signor Presidente, in merito alla questione posta dalla senatrice Puglisi, faccio presente che in un primo momento non era pervenuta alla competente direzione generale del Ministero alcuna segnalazione scritta in merito alla difformità di applicazione, da parte di alcuni uffici scolastici periferici, della normativa in materia di personale scolastico dichiarato permanentemente inidoneo alla funzione di docente ma idoneo ad altri compiti. Soltanto per le vie brevi si era venuti a conoscenza del fatto che alcune istituzioni scolastiche dell'Abruzzo avevano invitato i docenti inidonei a presentare istanza individuale per essere sottoposti a visita, potendosi valutare tale invito quale espressione della volontà di tali istituzioni di considerare obbligatoria la presentazione, da parte dei docenti inidonei, della domanda per essere sottoposti a visita medica collegiale. Il direttore generale dell'ufficio scolastico regionale dell'Abruzzo, contattato dalla direzione generale, riferiva che, nel procedere alla ricognizione dei docenti inidonei per i quali fosse stata necessaria una nuova visita e al fine di instaurare preventivi contatti con la commissione medica di verifica di L'Aquila, gli interessati erano stati invitati a valutare quale opzione scegliere, tra quelle previste dalla citata normativa (nello specifico, essere inquadrati nei profili professionali di assistente amministrativo o di assistente tecnico, essere utilizzati anche per le iniziative di cui all'articolo 7 del citato decreto-legge nelle more dell'applicazione della mobilità intercompartimentale, oppure presentare istanza individuale per essere nuovamente sottoposti a visita). Dunque, qualora i docenti non avessero optato per una delle due opzioni citate (compilando il modello A o quello B, all'uopo predisposti), sarebbero stati consapevoli di dover essere sottoposti a nuova visita medica. A tal fine, la suddetta direzione generale chiariva con le scuole interessate, per le vie brevi, che, in assenza di una specifica istanza da parte del docente, sarebbe stata sufficiente la segnalazione del nominativo da parte della scuola stessa, senza alcuna costrizione nei confronti del personale scolastico. Successivamente, è pervenuto un atto di intimazione e diffida da parte dei COBAS (Comitati di base della scuola) con cui sono stati segnalati presunti atti arbitrari da parte di alcuni uffici degli ambiti periferici, nonché di alcuni dirigenti scolastici, in relazione ad un'asserita obbligatorietà per il personale dichiarato permanentemente inidoneo all'insegnamento di presentare domanda per essere sottoposto a nuova visita collegiale. Ciò in difformità al dettato normativo previsto dal citato articolo 15, commi 4 e seguenti, del citato decreto-legge n. 104 del 2013 e alle relative note esplicative emanate dal Ministero in data 3 dicembre (nota n. 13000) e in data 6 dicembre (nota n. 13220). La direzione generale del personale scolastico, con nota n. 1314 del 18 febbraio 2014 indirizzata ai direttori degli uffici scolastici regionali, ha ribadito che non sussiste alcun obbligo in capo al personale docente inidoneo alla propria funzione per motivi di salute, ma idoneo ad altri compiti, di presentare istanza al fine di essere sottoposto a nuova visita medica, compito, quest'ultimo, riservato all'amministrazione. Con la stessa nota, sono stati sollecitati gli uffici scolastici regionali ad adottare ogni iniziativa utile al rispetto delle citate norme del decreto-legge n. 104 del 2013 e a comunicare alla stessa direzione gli eventuali provvedimenti difformi da tale dettato normativo e le conseguenti determinazioni al riguardo.
ParlaMint-IT_2014-05-08-LEG17-Sed-244.u5	[[Domando di parlare.]] [[PRESIDENTE. Ne ha facoltà.]] Signor Presidente, ringrazio il Sottosegretario per la risposta precisa, che dà riscontro alle segnalazioni che mi erano arrivate circa alcuni comportamenti e talune richieste indebite da parte di alcune amministrazioni scolastiche, in Abruzzo e anche in altre parti d'Italia. Si tratta di persone già provate dalla vita proprio per i problemi per i quali sono state dichiarate inidonee all'insegnamento, ma comunque idonee a svolgere altre mansioni importanti per le autonomie scolastiche. E poiché durante questa legislatura siamo riusciti a chiarire definitivamente l'importanza del lavoro che esse svolgono nelle scuole, mi sembra davvero ingiusto sottoporle a questo tipo di stress. Voglio quindi ringraziare il Sottosegretario e l'amministrazione del MIUR per essersi resi immediatamente parte attiva nel chiarire, soprattutto agli uffici scolastici regionali e poi alle scuole, quale sia il comportamento cui il decreto n. 104 del 2013 richiede di ottemperare riguardo agli insegnanti dichiarati inidonei all'insegnamento, ma idonei a svolgere altri compiti.
ParlaMint-IT_2014-05-08-LEG17-Sed-244.u6	Segue l'interrogazione 3-00700 sul crollo di un soffitto in un edificio scolastico di Cagliari. Il rappresentante del Governo ha facoltà di rispondere a tale interrogazione.
ParlaMint-IT_2014-05-08-LEG17-Sed-244.u7	Signor Presidente, sul caso specifico relativo alla situazione del Liceo ginnasio «Dettori» di Cagliari l'Ufficio scolastico regionale per la Sardegna ha fornito le seguenti informazioni sulla base di una relazione del dirigente scolastico. In conseguenza dei cedimenti verificatisi nell'intradosso dei solai il 29 novembre 2013 si è proceduto ad effettuare le necessarie verifiche strutturali sull'immobile, al fine di definire il livello di sicurezza di tutta la struttura edilizia. Come hanno verificato i Vigili del fuoco, il cedimento manifestatosi non era stato preceduto da alcun segno di preavviso, per cui era di fatto impossibile valutare preventivamente il potenziale pericolo strutturale, se non con indagini specifiche non abituali nella normale verifica delle strutture edilizie. Il 18 dicembre 2013 sono state effettuate da una ditta appositamente incaricata le prove di carico sui solai; le conseguenti indagini strutturali si sono concluse il 23 gennaio 2014. Oltre alle prove di carico, sono state fatte analisi con termocamera ad infrarosso e piccole demolizioni localizzate per lo studio della struttura. In data 18 febbraio 2014 il commissario straordinario della Provincia di Cagliari ha inviato al dirigente scolastico e al presidente del consiglio di istituto una nota con cui ha ribadito l'assenza di importanti problematiche sugli elementi strutturali, mentre sono state confermate quelle legate alla tenuta degli intradossi dei solai. Gli uffici hanno poi iniziato la fase di progettazione esecutiva degli interventi e dell'appalto delle opere, assegnando un termine per l'esecuzione dei lavori di circa 120 giorni. Da quanto riferito dalla dirigente scolastica, una volta completate tutte le opportune verifiche e nel caso in cui i primi dati saranno confermati, si può ipotizzare la riconsegna dello stabile a lavori ultimati entro l'estate prossima. Per quanto riguarda le questioni di carattere generale poste dall'onorevole interrogante, mi preme anzitutto sottolineare che il tema dell'edilizia scolastica è sempre costantemente seguito da questa amministrazione. In particolare, nel corso dell'anno scolastico 2011/2012 il Ministero ha effettuato una rilevazione direttamente con le istituzioni scolastiche chiedendo ai loro dirigenti di compilare on line una scheda in cui, tra l'altro, si doveva segnalare la tipologia degli interventi di messa in sicurezza effettuati dall'ente locale proprietario e le certificazioni rilasciate in materia di agibilità, collaudo statico, e altro tipo di intervento. Riguardo all'area della Provincia di Cagliari, i dati forniti dai dirigenti scolastici hanno rilevato una situazione di carenza degli interventi effettuati dagli enti locali. Anche il risultato relativo alle certificazioni in possesso delle istituzioni scolastiche concernenti la situazione dell'edilizia scolastica nel Comune di Cagliari e nel suo hinterland, non è stato positivo; infatti, solo l'11 per cento degli edifici è risultato essere in possesso del certificato di agibilità-abitabilità, e il 12 per cento del certificato di collaudo statico. In relazione all'ultimo quesito posto dall'interrogante, ricordo che, com'è noto, la materia dell'edilizia scolastica rientra nella competenza degli enti locali, a norma della legge n. 23 del 1996. Ciò nonostante, lo Stato ha sempre provveduto a coadiuvare gli enti stessi, sovvenzionando l'attivazione di appositi piani di intervento, per lo più formulati dalle Regioni. Tra le iniziative più recenti, ricordo le delibere CIPE n. 32 del 2010 e n. 6 del 2012, in base alle quali sono state assegnate alla Regione Sardegna apposite risorse finanziarie per la messa in sicurezza di un centinaio di edifici scolastici, fra cui anche il Liceo «Dettori». In particolare, per la Provincia di Cagliari, risulta che in data 10 dicembre 2013 sia stata effettivamente accreditata una prima tranche di euro 90.000 (per un finanziamento complessivo di euro 200.000). Ai sensi, poi, dell'articolo 18, comma 8- ter e successivi, del decreto-legge n. 69 del 2013, il cosiddetto decreto del fare, sono stati stanziati 150 milioni per la messa in sicurezza e la ristrutturazione di edifici scolastici esistenti. I fondi sono stati assegnati, sulla base delle graduatorie approvate dalle competenti Regioni, con decreto ministeriale del 5 novembre 2013. Per la Sardegna, l'assegnazione è stata pari a 5 milioni di euro e ha interessato anche sei scuole di Comuni della Provincia di Cagliari. In merito alle risorse stanziate per l'edilizia scolastica recentemente dal Governo, preciso quanto segue: 120 milioni sono stati stanziati per ciascuno degli anni 2014 e 2015 per escludere dal Patto di stabilità degli enti locali le risorse destinate a interventi di edilizia scolastica; 300 milioni sono stati destinati allo scorrimento delle graduatorie del decreto del fare, operazione che consentirà di finanziare ulteriori 1.850 interventi di edilizia scolastica già cantierabili e pronti a partire; 150 milioni sono stanziati per il 2014 e 300 per il 2015 e per il primo trimestre, a scalare, del 2016 come quote per un piano biennale di interventi di ripristino delle condizioni di decoro e funzionalità degli edifici scolastici che interesseranno tutte le Regioni italiane. A queste quote, si devono aggiungere le risorse già stanziate con provvedimenti del precedente Governo, che sono disponibili presso il fondo del MIUR per l'edilizia.
ParlaMint-IT_2014-05-08-LEG17-Sed-244.u8	[[Domando di parlare.]] [[PRESIDENTE. Ne ha facoltà.]] Signor Presidente, nel ringraziare il Sottosegretario per la puntuale risposta, desidero tuttavia precisare alcune considerazioni che la rendono non perfettamente aderente alle mie fonti di conoscenza. Innanzitutto, è vero e ovvio che la normativa in materia di edilizia scolastica, in particolare la legge n. 23 del 1996, testé citata, prevede che tutto ciò che attiene alla manutenzione ordinaria e straordinaria degli edifici scolastici sia in capo agli enti locali. È anche vero, però, che in ogni caso spetta allo Stato assicurare il diritto allo studio degli studenti italiani. Il crollo nella scuola cagliaritana (il Liceo «Dettori») da questo punto di vista ha fatto emergere ancor più le precarie condizioni generali degli edifici scolastici della Sardegna, in particolare della Provincia di Cagliari. Nell'isola si contano 67 istituti costruiti in aree a rischio idrogeologico, ad esempio, e metà degli edifici di tutta la Regione non è a norma. Si deve rilevare poi un aspetto che si citava anche prima, ossia l'assenza della certificazione di collaudo statico per circa il 50 per cento degli edifici scolastici. Soltanto in Provincia di Cagliari, su 75 istituti superiori solo 5 hanno il certificato di agibilità. Nel 2009 il Ministro aveva fatto delle ispezioni in tutte le scuole, e lo stanziamento per le urgenze fu - mi risulta - di circa 3 milioni di euro. Di quei 3 milioni, le risorse sono arrivate in due tranche (la seconda mi risulta essere proprio quella degli ultimi mesi del 2013). A fronte però di quegli stanziamenti, per la sola Provincia di Cagliari servirebbero, per portare in sicurezza tutti gli edifici, 20 milioni di euro. Credo che il Governo nella sua interezza e il MIUR in particolare debbano svolgere una funzione anche di sollecitazione, per la Regione Sardegna e gli enti locali coinvolti, sulle condizioni degli istituti, cagliaritani in particolare e in generale dell'intera Sardegna, anche per individuare nuove risorse e fonti di stanziamento. Per la risposta odierna ringrazio particolarmente il Sottosegretario.
ParlaMint-IT_2014-05-08-LEG17-Sed-244.u9	Lo svolgimento delle interrogazioni all'ordine del giorno è così esaurito.
ParlaMint-IT_2014-05-08-LEG17-Sed-244.u10	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-05-08-LEG17-Sed-244.u11	Il Senato tornerà a riunirsi martedì 13 maggio, in due sedute pubbliche, la prima alle ore 11 e la seconda alle ore 16,30, con il seguente ordine del giorno: (Vedi ordine del giorno) La seduta è tolta (ore 16,22).
