ParlaMint-IT_2014-06-11-LEG17-Sed-260.u1	La seduta è aperta (ore 16,32). Si dia lettura del processo verbale. BERGER, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2014-06-11-LEG17-Sed-260.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2014-06-11-LEG17-Sed-260.u3	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 16,35).
ParlaMint-IT_2014-06-11-LEG17-Sed-260.u4	L'ordine del giorno reca la discussione delle mozioni 1-00244 , presentata dal senatore Bitonci e da altri senatori, 1-00249 , presentata dal senatore Gasparri e da altri senatori, 1-00270 , presentata dal senatore Battista e da altri senatori, 1-00271 , presentata dalla senatrice Donno e da altri senatori, 1-00272 , presentata dal senatore Zanda e da altri senatori, e 1-00273 , presentata dal senatore Scavone e da altri senatori, sull'operazione Mare nostrum. Ha facoltà di parlare il senatore Arrigoni per illustrare la mozione n. 244.
ParlaMint-IT_2014-06-11-LEG17-Sed-260.u5	Signor Presidente, colleghi, rappresentanti del Governo, la missione militare umanitaria denominata Mare nostrum è stata avviata dal Governo il 18 ottobre 2013 per gestire l'emergenza determinata dagli sbarchi dei clandestini sulle nostre coste, a seguito del naufragio verificatosi al largo di Lampedusa il 3 ottobre, con gravi perdite umane. Alla presentazione dell'operazione il ministro dell'interno Alfano affermò che la somma del pattugliamento e dell'azione della polizia giudiziaria e della magistratura avrebbe avuto un effetto deterrente molto significativo, soprattutto per gli scafisti che pensano impunemente di fare traffico di essere umani. Sempre allora il ministro della difesa pro tempore Mauro tenne a sottolineare come l'Italia si muovesse per prima nell'ambito di Eurosur, da poco varato, che avrebbe consentito di controllare le frontiere all'interno di Frontex per dare un esempio chiaro e forte. Il ministro Mauro disse, inoltre, che non ci sarebbe stato bisogno di altri fondi, ma che sarebbero bastati i soldi dei Ministeri, stimando tale costo intorno a un milione e mezzo di euro al mese. Queste sono le premesse che consentono già di affermare che, considerati i dati alla data di oggi, l'operazione Mare nostrum è - come si è dimostrato da subito - un fallimento. Questa operazione non è affatto un deterrente, ma anzi incoraggia e agevola gli scafisti e gli stessi migranti che sanno di attraversare il Mediterraneo in condizioni di maggiore sicurezza anche grazie alle navi della Marina militare. L'ultimo dato ufficiale comunicato dal ministro Alfano il 28 maggio in sede di Comitato parlamentare di controllo sull'attuazione dell'accordo di Schengen parlava di 39.538 migranti arrivati. Ad oggi, a distanza di meno di 15 giorni, siamo ad oltre 50.000 e, considerando che l'estate è appena iniziata e il trend, possiamo tranquillamente dire che nel 2014 si sfonderà il tetto delle 100.000 persone. Anche il direttore centrale dell'immigrazione e della polizia delle frontiere presso il Ministero dell'interno, il dottor Pinto, ha affermato in più audizioni che Mare nostrum facilita i migranti. Inoltre, come non citare come elemento non più dissuasivo il reato di clandestinità, che è stato abrogato, considerato che invece negli altri Paesi dell'Europa continua ad esistere, anche se non sempre come reato ma (in alcuni casi) come illecito amministrativo? L'operazione, inoltre, è molto più costosa di quanto previsto. Il ministro della difesa Pinotti ha parlato di 9,5 milioni di euro al mese. Stiamo parlando di 300.000 euro al giorno, senza considerare i costi dell'accoglienza non ancora quantificati; al riguardo ricordiamo che ad ognuno dei migranti che chiede la protezione internazionale deve essere riconosciuto vitto e alloggio gratis, soldi per 2,5 euro al giorno e una tessera telefonica di 15 euro. Sui costi, voglio qui ricordare come il Gruppo Lega Nord, già in data 27 marzo, abbia inoltrato ai Ministri dell'interno e della difesa un'interrogazione per avere l'esatta conoscenza dei costi sostenuti, sia per l'operazione militare, sia per quanto riguarda l'accoglienza; un'interrogazione che, a distanza di due mesi e mezzo, è rimasta inevasa. Così come inevasa - e lo voglio sottolineare - è una precedente interrogazione, datata 20 marzo, presentata sempre dal Gruppo Lega Nord (che si è mosso subito per contrastare e vigilare sull'operazione Mare nostrum), che chiedeva quali fossero le modalità operative, le linee direttrici, insomma le regole d'ingaggio affidate alla Marina militare per le operazioni nel mar Mediterraneo. Inoltre, va sottolineato il marasma, la difficoltà cui sono stati sottoposti gli enti territoriali, a partire dai Comuni, che si sono visti piazzare sui loro territori, molte volte senza alcun preavviso, molti migranti. Insomma, il fenomeno sta scoppiando, così come tutte le strutture di accoglienza. Mentre in Europa gli altri Paesi stanno apprestando misure sempre più restrittive per contrastare il fenomeno dell'immigrazione clandestina, addirittura avviando piani per il rimpatrio dei cittadini comunitari disoccupati, come in Germania e in Gran Bretagna, soprattutto per evitare il collasso del sistema del welfare, noi imperterriti andiamo avanti con l'operazione Mare nostrum. Al caro collega, senatore Mario Mauro, che all'inizio dell'operazione, il 18 ottobre dello scorso anno, parlava di primi della classe in attuazione di queste misure, faccio notare che gli altri Paesi europei si sono guardati bene, vista l'esperienza italiana, dall'intraprendere operazioni analoghe. Come non ricordare che in Spagna, attuando misure di contrasto, rispetto allo stesso periodo dello scorso anno, i migranti clandestini e i profughi (o sedicenti tali) sono diminuiti del 90 per cento? Come non ricordare - l'ha detto il ministro del lavoro e delle politiche sociali Poletti - che altri Paesi, come Grecia e Malta, hanno attuato, a differenza nostra, misure di contrasto rispetto alla migrazione dei clandestini e dei profughi (o sedicenti tali)? Insomma, con la nostra mozione - siamo stati i primi a presentarla - noi chiediamo al Governo di completare il piano di accordi bilaterali elaborato nella precedente legislatura, quando al Ministero dell'interno c'era Maroni, al fine di impedire le partenze dai Paesi costieri dell'Africa, in particolare dalla Libia. È qui che bisogna investire le risorse e le forze attualmente impiegate per collaborare all'attività di contrasto concordata con i Paesi controparte. Chiediamo, in secondo luogo, di adottare serie misure di sicurezza, inclusa la predisposizione di un piano sanitario d'emergenza, al fine di tutelare la salute dei cittadini e soprattutto dei militari, degli uomini delle Forze dell'ordine e del personale impiegato nelle varie operazioni, esposti ad alto rischio sanitario, come in queste ore stanno denunciando molti sindaci. Di fatto, è preoccupante la notizia dell'altro giorno, che parla di otto militari risultati positivi al test della tubercolosi. Chiediamo, poi, di riferire trimestralmente al Parlamento in merito agli esiti delle domande di protezione internazionale presentate, a quelle rigettate, ovvero alle concessioni dello status di rifugiato. Chiediamo, inoltre, di adottare, come previsto dalle direttive europee, tutte le misure idonee al fine di ottenere dai singoli i rimborsi integrali o parziali delle spese sostenute per l'accoglienza e l'assistenza sanitaria loro erogate, qualora venga accertato che i richiedenti asilo dispongano di proprie risorse sufficienti. Chiediamo, quindi, di avviare, durante il semestre italiano di Presidenza delle istituzioni comunitarie, tutte le più opportune iniziative al fine di rafforzare il controllo dei nostri confini terrestri e marittimi e di rivedere la Convenzione di Dublino sulla concessione del diritto di asilo. Tra le richieste, ovviamente, vi è anche quella di ospitare nel nostro Paese la sede di Frontex, oggi presente nella lontana Varsavia, in Polonia. Infine - l'ho lasciato per ultimo - chiediamo al Governo Renzi di sospendere immediatamente l'operazione Mare nostrum e di rafforzare i controlli alle frontiere italiane terrestri, in particolare quelle marittime; un compito, quest'ultimo, più adatto alla nostra Marina militare, il cui ruolo primario è quello della difesa dei confini e non quello di trasformarsi in una flotta di traghetti in cui i passeggeri trovano il biglietto pagato dagli italiani per arrivare nel nostro Paese, dove trovano vitto e alloggio gratis. La sospensione di Mare nostrum è urgente per fermare questa colossale invasione. Diversamente, arriveremo alla fine dell'anno sfondando (e forse andando molto oltre) la quota di 100.000 migranti clandestini e sedicenti profughi. Cambiamo questa politica e questa operazione fallimentare; abbandoniamo questa nostra posizione demenziale, totalmente esplosiva e fuori controllo, perché tanto l'Europa se ne frega, come in passato e come sarà anche in futuro. Se il Governo e il ministro Alfano non si decidono ad attuare politiche di controllo e di difesa del nostro territorio non resta altro per loro che rassegnare le dimissioni. [[Applausi dal Gruppo LN-Aut.]]
ParlaMint-IT_2014-06-11-LEG17-Sed-260.u6	[[Domando di parlare sull'ordine dei lavori.]] [[PRESIDENTE. Ne ha facoltà.]] Signor Presidente, ieri il presidente della Commissione esteri del Senato, senatore Casini, congiuntamente al presidente della Commissione esteri della Camera dei deputati, onorevole Cicchitto, ha chiesto la presenza in Parlamento del ministro dell'interno Alfano sul tema degli sbarchi. [[Il senatore Casini fa cenni di diniego con il capo]] Ho letto un'agenzia che riferiva questo: si invitava il Ministro in Parlamento a parlare della vicenda sbarchi. Evidentemente, come a volte accade, l'agenzia ha riferito cose non precise. Tuttavia, a prescindere da quello che mi era parso (cercherò la notizia cosicché il senatore Casini potrà smentirla perché imprecisa), è evidente che la vicenda sbarchi ha assunto una dimensione allarmante, quasi simile alla vicenda degli albanesi del 1991, con la differenza che mentre gli albanesi arrivavano tutti nel porto di Bari (quindi, anche la dimensione appariva nella sua consistenza e nella sua concentrazione in un unico luogo), in questa fase gli sbarchi vengono attuati attraverso la nostra Marina e dislocati in vari luoghi: 2.000 a Taranto, 1.000 a Pozzallo, altri 1.000 da un'altra parte. Mi sembra quindi sia necessario un chiarimento, perché il Ministro dell'interno stesso ha espresso preoccupazione in riferimento all'inerzia dell'Unione europea. Personalmente penso che si dovrebbe intervenire addirittura a livello di Nazioni Unite, visto che l'emergenza umanitaria che si sta determinando in Africa può avere dimensioni gigantesche, colossali. Mesi fa fu Alfano a parlare di 600.000 persone; poi i dirigenti del Ministero dell'interno parlarono di 800.000, ma l'Africa è piena di milioni di persone disperate che, una volta che l'accesso è automatico, potrebbero venire verso l'Europa. Poiché, quindi, la preoccupazione è comune e generale, intervengo per fare una richiesta in occasione del confronto parlamentare sull'operazione Mare nostrum, considerate la portata di questa emergenza, la necessità che le organizzazioni internazionali si facciano carico di un problema che non può essere dell'Italia, o del Mezzogiorno d'Italia e della Sicilia: se c'è un continente dove le sacche di povertà sono gigantesche, e che si svuota, il problema è di dimensioni bibliche. Apprezzo pertanto la presenza in Aula del sottosegretario alla Presidenza del Consiglio Delrio, però ritengo che su questo specifico dibattito - posto che anche il Ministro dell'interno a sua volta ha denunciato pubblicamente i limiti della possibilità di azione italiana, i costi, gli oneri - il Governo debba essere rappresentato direttamente da chi ha questa responsabilità. Se ciò comportasse anche un piccolo differimento della discussione non mi scandalizzerei, perché siamo di fronte a un'emergenza che è necessario affrontare con urgenza, ma non credo che il problema sia di oggi pomeriggio o di domani mattina. Però la mia richiesta, e mi rivolgo anche ai rappresentanti del Governo che sono impegnati in altre attività... (I rappresentanti del Governo parlano con alcuni senatori). Signor Presidente, non so se è il caso di richiamarne l'attenzione: c'è una riunione sui banchi del Governo. PRESIDENTE. Probabilmente staranno decidendo sulla sua richiesta. GASPARRI (FI-PdL XVII). Allora aspetto che finisca la riunione, poi parlo, se il sottosegretario Delrio mi autorizza a parlare... Chiedo quindi che a questa discussione possa essere presente il Ministro dell'interno, perché adesso il Parlamento sta discutendo di Mare nostrum attraverso delle mozioni, poi il Parlamento determinerà quello che riterrà, però credo che ci voglia anche un riscontro in merito alla gestione, alle difficoltà, ai costi, alle emergenze. Chiedo quindi formalmente che questa discussione possa avvenire con la presenza e l'intervento del Ministro dell'interno. PRESIDENTE. Senatore Gasparri, la sua richiesta è stata direttamente ascoltata dal Governo che, peraltro, è rappresentato da tre autorevoli Sottosegretari. Quindi vedremo nel prosieguo. PRESIDENTE. Ha facoltà di parlare il senatore Gibiino per illustrare la mozione n. 249.
ParlaMint-IT_2014-06-11-LEG17-Sed-260.u7	Signor Presidente, anch'io non posso che unirmi alla giusta sollecitazione del senatore Gasparri, perché o riteniamo che in quest'Aula il momento importante è quando pigiamo con il dito il tasto rosso o verde, oppure immaginiamo che quest'Aula è anche un luogo di discussione e di confronto. Prima di iniziare ad illustrare la mozione, voglio ricordare che il regolamento UE n. 604/2013, che impone che sia lo Stato che per primo riceve gli immigrati quello che poi se ne occuperà (peraltro questi immigrati non potranno più uscire dal confine di quello Stato), è stato firmato dal ministro Alfano. Se dobbiamo rivedere questo trattato, il ministro Alfano deve essere in Aula, deve confrontarsi con i senatori, che sono espressione del popolo, e poi prendere insieme una decisione, insieme anche agli europarlamentari eletti pochi giorni fa, per intraprendere un'azione di governo e parlamentare tutta italiana, non dell'opposizione, del Governo o della maggioranza. L'operazione Mare nostrum nasce il 18 ottobre 2013, all'indomani di una drammatica tragedia: il naufragio di un barcone di migranti al largo di Lampedusa che costò la vita a centinaia di persone. Come ha già detto un collega del Gruppo Lega Nord e Autonomie, l'allora Ministro della difesa calcolò in un milione di euro il costo al mese dell'operazione. Il provvedimento oggi in discussione mette in risalto quanto era già allora prevedibile si verificasse, cioè la crescita dei flussi migratori: 25.000 migranti giunti in Italia dall'inizio dell'anno (dato aggiornato al giorno della presentazione della mozione che ci accingiamo a discutere) e lievitazioni dei costi a carico dello Stato. Al momento della presentazione della mozione il costo della missione era così calcolato: 300.000 euro al giorno (dunque, 9 milioni di euro al mese), sottolineando che a tali oneri si sarebbero dovute aggiungere le indennità spettanti al personale e i costi della manutenzione necessaria per l'uso straordinario dei mezzi. La spesa complessiva si valutava quindi compresa fra i 10 e i 14 milioni di euro al mese, senza considerare i ben più ingenti costi, di cui non si conosce l'esatta entità, sostenuti per il vitto e l'alloggio dei migranti nei centri di accoglienza e per i loro trasferimenti, nonché le spese amministrative per organizzare tutto. Ad oggi disponiamo di dati più recenti. Dall'inizio dell'anno i migranti che hanno raggiunto le coste italiane sono stati 50.000 e i relativi costi sono stati i seguenti: 100 milioni di euro l'anno, 9,5 milioni al mese, 300.000 euro al giorno; oltre 900 marinai impegnati, ai quali si aggiungono gli uomini di Guardia costiera, Guardia di finanza, Carabinieri e Polizia. I mezzi impegnati: cinque navi, due elicotteri costantemente in mare, diverse motovedette di stanza a Lampedusa e nei porti siciliani, aerei per il monitoraggio e la rilevazione radar. La mozione non fa altro che prendere atto di quanto sta accadendo, di quanto i telegiornali tutti i giorni raccontano: l'operazione Mare nostrum, nata per fronteggiare gli sbarchi, ha fallito il suo obiettivo, non ha messo un argine all'emergenza, ma l'ha acuita. Nei piani del Governo Letta-Alfano la missione avrebbe dovuto costituire un deterrente per le organizzazioni criminali che gestiscono i viaggi degli immigrati dalle coste dell'Africa settentrionale verso l'Italia. Invece, Mare nostrum non ha avuto alcun effetto deterrente anzi, al contrario, ha fortemente incentivato la partenza dei migranti verso le nostre coste, favorendo quindi, gli affari delle organizzazioni criminali che hanno aumentato enormemente i propri illeciti profitti. Mare nostrum non ha fatto altro che rafforzare l'idea che basti partire dalle coste africane e chiedere soccorso alle autorità italiane per essere raccolti in mare dalle nostre navi militari (utilizzate quasi come taxi gratuiti), magari a pochi chilometri dai porti di partenza, e portati presso i centri di accoglienza italiani. La mozione sottolinea quanto il direttore centrale dell'immigrazione e della polizia delle frontiere, Giovanni Pinto, ha dichiarato di fronte alle Commissioni riunite 4ᵃ e 3ᵃ: sarebbero circa 800.000 le persone pronte a partire verso l'Italia dai porti del Nord Africa. L'Italia da sola è impreparata ad accogliere e offrire assistenza a questa povera gente, i centri d'accoglienza sono già al collasso. Nonostante il grandissimo lavoro delle Forze dell'ordine, dei militari, del personale sanitario, e dei volontari, della maggior parte di questa gente, non conosceremo la vera provenienza, eventuali precedenti penali, le condizioni di salute. È forse questo il più grave dei rischi che gli italiani, e maggiormente i siciliani, corrono. È notizia di ieri: otto militari italiani impegnati nelle operazioni di salvataggio nel Canale di Sicilia sono risultati positivi al test della tubercolosi. Ad aggravare la situazione, la normativa europea che obbliga il nostro Paese, in quanto luogo di primo approdo, a farsi carico di tali migranti siano essi clandestini o che abbiano diritto ad asilo. Tale obbligo fa sì che in Italia aumenti di fatto il numero già insostenibile di clandestini e senza fissa dimora che si è soliti vedere in ogni angolo delle città della Penisola. La mozione rende esplicito ciò che ormai agli occhi degli italiani è evidente: la gestione di questo esodo biblico richiede uno sforzo economico immane. Forte è infatti il rischio che aumenti la pressione fiscale oppure che siano dirottate a tali fini risorse che potrebbero meglio essere destinate alle esigenze dei cittadini italiani, i quali pagano le tasse per ottenere in cambio tutele e servizi pubblici e non per farsi carico di compiti che competerebbero alla comunità internazionale, Unione europea e ONU in primis; istituzioni che, a giudizio dei proponenti, declamano ipocritamente altisonanti e nobili intenzioni umanitarie salvo abbandonare, sempre e comunque, l'Italia a se stessa. Altro punto rilevante: i danni ingenti, sotto il profilo dell'immagine, che le località che ospitano i centri di accoglienza o interessate dagli sbarchi hanno sopportato e sopporteranno ulteriormente (considerato che con l'estate aumenteranno gli arrivi in misura considerevole), soprattutto in prossimità della stagione balneare, trattandosi di Comuni che hanno spesso una significativa attività turistica. La mozione quindi impegna il Governo a interrompere immediatamente la missione Mare nostrum, rafforzando i controlli per contrastare il criminale traffico di esseri umani; a promuovere immediate iniziative dell'Unione europea e della comunità internazionale per affrontare il problema di quanti abbiano diritto all'asilo e provengano da zone nelle quali vi siano conflitti in corso. [[Applausi dal Gruppo FI-PdL XVII.]]
ParlaMint-IT_2014-06-11-LEG17-Sed-260.u8	Rivolgo a nome dell'Assemblea un saluto agli studenti della «American University of Rome», accompagnati dal professor Patania, che stanno assistendo ai nostri lavori. [[Applausi.]]
ParlaMint-IT_2014-06-11-LEG17-Sed-260.u9	Ha facoltà di parlare il senatore Orellana per illustrare la mozione n. 270.
ParlaMint-IT_2014-06-11-LEG17-Sed-260.u10	Signor Presidente, colleghi, rappresentanti del Governo, come già accaduto qualche settimana fa alla Camera, ci troviamo oggi a discutere quelle che saranno le sorti dell'operazione militare e umanitaria nel mar Mediterraneo chiamata Mare nostrum, iniziata il 18 ottobre 2013 al fine di fronteggiare lo stato di emergenza umanitaria in corso nello Stretto di Sicilia, dovuto all'eccezionale flusso di migranti. Com'è ormai noto, l'operazione si incardina, potenziandolo, all'interno del dispositivo di controllo dei flussi migratori già attivo nell'ambito della missione Constant vigilance che la Marina militare svolge dal 2004, con una nave che incrocia permanentemente nello Stretto di Sicilia e con aeromobili di pattugliamento marittimo. Altrettanto note sono le ragioni che hanno spinto l'Italia a mettere in campo le proprie forze militari in maniera autonoma. Solo il 12 maggio scorso, a distanza di pochi mesi dalla tragedia del 3 ottobre 2013, nella quale perirono centinaia di migranti, tra i quali un elevato numero di donne e bambini, abbiamo assistito all'ennesimo dramma del mare. Il Mediterraneo si sta trasformando in un enorme sepolcro e il resto d'Europa non può nascondere la testa sotto la sabbia o pensare che per risolvere la situazione bastino frasi accorate ed elogi per l'operato svolto dall'Italia. Siamo di fronte a un'emergenza umanitaria che non può e non deve coinvolgere solo il nostro Paese, che deve essere affrontata in maniera strutturale, sistemica e soprattutto globale o non riusciremo ad uscire da questa spirale emergenziale che ogni anno costa la vita a migliaia di persone. È bene ricordarlo: Mare nostrum rappresenta uno strumento d'emergenza, e non può e non deve diventare permanente, perché l'immigrazione ha caratteri stabili, strutturali, storici - oserei dire - ed estremamente complessi, e come tale va affrontata. Affermando questo non voglio assolutamente svilire il lavoro della nostra Marina militare: l'operazione Mare nostrum ha svolto e sta continuando a svolgere un lavoro estremamente e assolutamente encomiabile. Sono state salvate migliaia di vite umane e arrestati centinaia di scafisti. Ma - ahimè - tutto questo non è sufficiente, e per quanto egregio sia il lavoro portato avanti sino ad oggi, da sola, l'Italia non può farcela. Da gennaio sono stati registrati più di 40.000 sbarchi (il collega della Lega Nord ha parlato addirittura di più di 50.000): un numero di gran lunga superiore rispetto allo scorso anno. E si tratta di un fenomeno destinato ad aumentare, viste le drammatiche situazioni in Siria, Mali, Egitto, Eritrea, Sudan e Centrafrica. Il deficit di cooperazione a livello europeo deve, pertanto, essere risolto quanto prima. È oramai impossibile fingere che la situazione del nostro Paese sia identica rispetto a quella di altri Stati del Nord Europa. L'Italia si trova in prima linea ad affrontare il fenomeno dell'immigrazione e le sue conseguenze, pertanto, l'Unione europea deve assumersi le sue responsabilità e dimostrare di essere prima di tutto una vera comunità e non una somma eterogenea di Stati, uniti (se di unione si può parlare) esclusivamente da temi e da logiche economiche. Tempo fa è stato detto che sul problema della gestione dei flussi migratori nel Mediterraneo l'Italia deve dire quello che vuole esattamente. Bene, lo stiamo facendo ora. La nostra mozione è estremamente chiara e lineare: mira principalmente ad un profondo cambiamento nella natura di Mare nostrum e non, come propongono alcuni miei colleghi, in maniera forse un po' troppo semplicistica, a una sua eliminazione. È necessario trasformare l'operazione Mare nostrum in una missione dell'Unione europea, il solo modo per rendere più sicuro, per tutti, il mar Mediterraneo. La nostra mozione chiede che Frontex, istituita come agenzia ben dieci anni fa, sia ridisegnata completamente, sia resa più attuale e, in particolare, che si coordini con l'altro strumento atto a prevenire reati transfrontalieri, quali la tratta di esseri umani o il traffico di droga e, al contempo, ad individuare e assistere le piccole imbarcazioni di migranti in pericolo, ovvero il Sistema europeo di sorveglianza delle frontiere (Eurosur). Al momento, infatti, si ravvisa più che altro una disfunzionale duplicazione delle funzioni, disfunzioni che francamente non possiamo permetterci. Segnalo inoltre che il budget di Frontex è in diminuzione negli ultimi tre anni e ogni anno diminuisce. La mozione esige inoltre una profonda revisione del regolamento n. 604/2012 (Dublino III), che a tutt'oggi obbliga i migranti a chiedere asilo nel Paese d'approdo (verosimilmente l'Italia e i Paesi dell'Europa mediterranea), quando in realtà molti migranti vorrebbero raggiungere gli Stati del Nord Europa. La nostra mozione desidera, infine, che venga compiuto ogni sforzo, sul piano internazionale e bilaterale, per stipulare accordi di cooperazione con i Paesi da cui provengono, o attraverso i quali transitano, i migranti diretti in Europa. Crediamo infatti che un'azione preventiva nei Paesi di provenienza, la maggior parte dei quali, politicamente, istituzionalmente e socialmente in macerie (basti pensare a ciò che sta avvenendo ora in Siria), è assolutamente imprescindibile al fine di gestire efficacemente i flussi migratori nel Mediterraneo. I presupposti per realizzare tutto questo trovano fondamento nell'articolo 80 del Trattato sul funzionamento dell'Unione europea (TFUE), il quale sancisce il principio di solidarietà ed equa ripartizione della responsabilità, anche sul piano finanziario, tra gli Stati membri nel settore dei controlli alle frontiere, dell'asilo e dell'immigrazione. Forse a mancare non sono tanto le basi giuridiche, quanto la volontà, perché fino ad oggi abbiamo fruito unicamente di belle parole, sicuramente gradite ma concretamente poco fruibili. Al di là degli specifici impegni del nostro documento, voglio concludere dicendo che l'elemento portante della richiesta da noi presentata è primariamente la tutela del diritto alla vita. Quello dell'immigrazione non è un problema legato a una specifica ideologia politica; è un problema comune, trasversale, e come tale va affrontato da tutte le componenti parlamentari in maniera unitaria. Ogni vita umana per noi ha lo stesso incommensurabile valore. Siamo arrivati in Parlamento profondamente convinti di questo: ogni vita merita di essere protetta indipendentemente dall'origine, dall'estrazione sociale, dalla lingua parlata, dalla religione professata o dal colore della pelle. Dal 1° luglio di quest'anno l'Italia presiederà il Consiglio dell'Unione europea, uno dei punti cardine del semestre dovrà essere il rilancio della questione immigrazione ed il rafforzamento della politica mediterranea, proponendo un master plan che affronti strategicamente e credibilmente tutti gli aspetti legati all'immigrazione. Sarà l'occasione giusta per richiedere una maggiore cooperazione fra Stati membri attraverso finanziamenti adeguati alle operazioni di soccorso e di accoglienza stessa dei profughi e dei rifugiati, nonché al contrasto del traffico di esseri umani, realizzando così quella «comunitarizzazione» delle politiche di asilo e di immigrazione che il Consiglio europeo del 25 ottobre 2013 ha lasciato in sospeso. Un'occasione che speriamo vivamente l'Italia non si lasci sfuggire. [[Applausi dal Gruppo Misto-ILC e della senatrice Bignami.]]
ParlaMint-IT_2014-06-11-LEG17-Sed-260.u11	Colleghi, vi chiedo un attimo di attenzione per vedere di programmare e organizzare i nostri lavori, per la vostra e la nostra utilità. Visti i tempi per la illustrazione e la discussione generale, concluderei la nostra seduta con l'espressione dei pareri e l'intervento del Sottosegretario e rinvierei a domani mattina le dichiarazioni di voto ed il voto finale. Non essendovi osservazioni, così resta stabilito. Ha facoltà di parlare la senatrice Donno per illustrare la mozione n. 271.
ParlaMint-IT_2014-06-11-LEG17-Sed-260.u12	Signor Presidente, membri del Governo, Mare nostrum, oltre che riportarci alla mente un solo mare, il nostro, il Mediterraneo, costituisce la sintesi di un fenomeno che coinvolge simulazioni normative e convenzionali e, insieme ad esse, l'imprescindibile necessità di salvaguardare la vita e l'essere umano. Sorvolo sulla descrizione dettagliata della task force umanitaria e militare più discussa degli ultimi mesi, sul numero delle forze coinvolte, sulla quantità di aerei, elicotteri e risorse umane impiegate - peraltro già ben note a tutti - per giungere al nocciolo della questione e del perché oggi, in quest'Aula, ci troviamo a trattare dell'operazione Mare nostrum. Prima di questa discussione, durante l'attuale legislatura, molte sono state le azioni del Movimento 5 Stelle sul tema. Azioni che abbiamo prontamente passato in rassegna nella nostra mozione. In Commissione politiche dell'Unione europea, durante l'esame della legge di delegazione europea abbiamo presentato un ordine del giorno a prima firma della senatrice Serra, poi accolto come raccomandazione, nel quale esplicitamente impegnavamo il Governo a sospendere la pratica del respingimento, attuando i trattati internazionali già vigenti. Nello stesso ordine del giorno chiedevamo di intraprendere iniziative volte ad abrogare il reato di ingresso e soggiorno illegale nel territorio dello Stato, perché si tratta di una fattispecie non compatibile con il nostro dettato costituzionale. Ancora, durante l'Assemblea dello scorso 20 ottobre, ascoltata la relazione informativa del Presidente del Consiglio sul Consiglio europeo del 24 e 25 ottobre 2013 a Bruxelles, il nostro Gruppo ha presentato una risoluzione a prima firma della senatrice Taverna, poi respinta, che già allora, più di sette mesi fa, avrebbe impegnato il Governo a migliorare il coordinamento fra gli Stati membri nel controllo delle frontiere marittime, potenziando il ruolo dell'agenzia Frontex, verificandone le funzioni e l'efficacia, nonché a proporre una rimodulazione dei principi stabiliti dal regolamento n. 2013/604, conosciuto anche come regolamento di Dublino III. Sapevamo bene e sottolineavamo con forza il fatto che - cito testualmente - «l'emergenza umanitaria riguarda tutta l'Europa e non solo i Paesi che si affacciano sul mar Mediterraneo, maggiormente soggetti ai flussi migratori». Come riportato nei considerata della nostra mozione, già allora ritenevamo chiare le falle del regolamento Dublino III, che ripropone sostanzialmente lo stesso principio generale contenuto sia nella Convenzione di Dublino del 1990, sia nel successivo Dublino II, vale a dire che ogni domanda di asilo continua ad essere esaminata da un solo Stato membro e che la competenza per l'esame della richiesta ricade, prima di tutto, sulla Nazione che ha svolto un ruolo maggiore in relazione all'ingresso e al soggiorno del richiedente nel territorio degli Stati membri, salvo eccezioni. In sostanza, sono stati davvero pochi gli aggiustamenti apportati. Come sostenuto già nei primi giorni di presenza del nostro Movimento in Parlamento, riteniamo che, sempre a livello comunitario, valga la pena evidenziare che il Trattato di Lisbona ha sì confermato l'impegno dell'Unione europea ad elaborare una politica comune per l'immigrazione, ma non ha assegnato all'Unione stessa le necessarie competenze normative sull'ingresso di migranti per motivi di lavoro, lasciando questa cruciale materia integralmente alla competenza dei singoli Stati membri. È ovvio che questo tipo di impostazione non potrà durare. È per questo che nel testo della nostra mozione chiediamo un cambio di rotta che investa integralmente il fenomeno dell'immigrazione, come sul piano della giustizia. Sotto il profilo normativo interno, esiste il testo unico sull'immigrazione, integrato dalla legge n. 94 del 2009, che - a sua volta - ha introdotto il reato di ingresso e soggiorno illegale nel territorio dello Stato. L'articolo 19 di questo testo stabilisce che «in nessun caso può disporsi l'espulsione o il respingimento verso uno Stato in cui lo straniero possa essere oggetto di persecuzione per motivi di razza, di sesso, di lingua, di cittadinanza, di religione, di opinioni politiche, di condizioni personali o sociali, ovvero possa rischiare di essere rinviato verso un altro Stato nel quale non sia protetto dalla persecuzione». Si riscontra nei fatti che questa disposizione viene elusa ogni volta che, a causa di una mancata precisazione in tal senso, migranti minori d'età vengano accompagnati coattamente da capitaneria di porto, Guardia costiera e Guardia di finanza negli Stati di provenienza, senza che sia stato compiuto alcun accertamento volto ad appurare se tra gli immigrati respinti vi siano richiedenti asilo. Si tratta di un accertamento più che necessario, soprattutto se si tiene conto di quanto è accaduto negli ultimi mesi e di quanto va accadendo ogni giorno sulle coste italiane. La nostra Carta fondamentale, in questo senso, è cristallina. Siamo tenuti ad una coerenza normativa e, di rimando, comportamentale. Alla luce della situazione attuale, però, tutti gli atti esistenti - sia a livello interno, sia europeo ed internazionale, ivi compresa la discussa operazione Mare nostrum - non si sono rivelati efficaci o in qualche modo utili per la risoluzione delle difficoltà connesse al fenomeno migratorio. Gli impegni che avevamo proposto negli atti di indirizzo svariati mesi fa sono stati puntualmente disattesi, per non dire completamente ignorati! Quanto detto ci induce ad impegnare nuovamente e con maggiore forza il Governo a compiere una serie di fondamentali azioni. All'interno della mozione del Movimento 5 Stelle - a differenza di altri testi orientati per lo più a mettere una bandierina sul tema piuttosto che a proporre delle soluzioni - ritroverete degli impegni puntuali sui quali siamo chiamati a votare. Prima di tutto, considerata l'imminente Presidenza italiana dell'Unione europea, chiediamo una più decisa cooperazione tra Stati membri per affrontare l'emergenza umanitaria nel Mediterraneo. Sono necessari finanziamenti adeguati alle operazioni di soccorso e di accoglienza dei profughi e dei rifugiati; bisogna contrastare il traffico di esseri umani. Per troppo tempo, in troppi casi, l'Europa è rimasta spettatrice di pietra di fronte alle speculazioni delle multinazionali nei territori africani, ai drammi del Darfur, alle guerre in Libia, alla vendita incontrollata di armi. In secondo luogo, il Governo deve sostenere fattivamente le essenziali azioni svolte sia dall'agenzia Frontex, sia dall'Ufficio europeo di sostegno per l'asilo e dagli altri organismi preposti alla gestione del fenomeno. Ora più che mai è necessaria l'unificazione, in un unico organismo europeo, delle funzioni dei soggetti implicati attraverso lo spostamento della sede operativa a Lampedusa. Solo così si potrà realizzare un coordinamento delle operazioni di salvataggio ed assistenza ai migranti e la tutela delle frontiere dell'Unione europea, suddividendo in modo solidale, tra gli Stati membri, il carico umano ed economico di tale drammatica emergenza. In questa direzione devono essere continue le sollecitazioni nei confronti dell'Unione per una più efficace azione verso i Paesi di origine e di transito, impegnando e incentivando i rispettivi Governi a realizzare una seria politica di gestione dei flussi, soprattutto nella lotta alle organizzazioni criminali che speculano sulla disperazione altrui attraverso il traffico di esseri umani. Sono i fili invisibili della mafia che si celano dietro questi traffici. Vendere armi per le guerre, per poi traghettarne anche le vittime, come se si fosse affetti da una sindrome bipolare. È il Governo che deve inoltre adoperarsi per sospendere l'odiosa pratica del respingimento, favorendo il ricongiungimento dei minori con i genitori. E questo perché si tratta di pratiche che ledono i diritti fondamentali della persona e che sono fortemente stigmatizzate dai trattati internazionali che l'Italia ha sottoscritto e che, dunque, deve rispettare, senza se e senza ma. Ancora, a livello comunitario ed internazionale l'Unione deve dare attuazione alla direttiva 2001/55/CE del Consiglio, che detta norme minime per la concessione della protezione temporanea in caso di massicci afflussi, nonché sollecitare la Commissione europea ad attivare il Consiglio al fine di adottare misure temporanee a beneficio dello Stato membro o degli Stati membri interessati da un afflusso improvviso di cittadini di Paesi terzi. Il semestre di Presidenza italiano dovrà costituire un'occasione per avviare - presso le competenti istituzioni dell'Unione europea e presso le Nazioni Unite - azioni di cooperazione e sviluppo, di missioni umanitarie volte a istituire centri per i richiedenti asilo e rifugiati direttamente sulle coste dei Paesi del Nord Africa. In ultimo, ma non per ultimo, è necessario snellire le procedure di accoglienza e verifica delle situazioni giuridiche di tutti i migranti affinché possano lasciare celermente il territorio italiano, ricongiungendosi con i parenti che, di solito, già si trovano nei Paesi del Nord Europa. In conclusione, non esistono formule preconfezionate che risolvano con uno schiocco di dita la questione. Basterebbe però essere concordi su tre principi fondamentali: umanità, unità, universalità. [[Applausi dal Gruppo M5S]] PRESIDENTE. Ha facoltà di parlare il senatore Casini per illustrare la mozione n. 272. Ne ha facoltà.
ParlaMint-IT_2014-06-11-LEG17-Sed-260.u13	Signor Presidente, cari colleghi, nel cominciare questo mio breve intervento di illustrazione della mozione n. 272 - una mozione composita, perché presentata da esponenti di diversi Gruppi parlamentari - vorrei ricordare quanto detto questa mattina dal Capo dello Stato. Il Capo dello Stato ha usato un'espressione, a mio avviso, particolarmente felice per sintetizzare il senso umano, prima ancora che politico, della missione «Mare nostrum». Il Presidente della Repubblica ha detto testualmente: «Non abbiamo girato la testa dall'altra parte». Ecco, questo è stato semplicemente quello che il nostro Paese ha fatto: davanti ad un'emergenza causata da una tragedia immane, che ha sconvolto i Paesi del Nord Africa ed altri Paesi, come la Siria, l'Italia non ha voltato la testa dall'altra parte. Il nostro Paese si è assunto la responsabilità di una gestione straordinaria, immediata ed irripetibile di un flusso di persone disperate, molte delle quali hanno trovato inevitabilmente la morte nel fondo di un mare così affascinante e così terribile come il mar Mediterraneo. L'Italia ha messo in moto le sue energie migliori e da quest'Aula così solenne e così significativa per la sovranità nazionale io mi sento di rivolgere un ringraziamento al personale militare, alla Marina militare ed ai nostri militari tutti, ma anche e soprattutto, in questo momento, ai nostri sindaci, che stanno svolgendo un'azione straordinaria di supplenza e che affrontano l'emergenza in prima persona. [[Applausi dai Gruppi PI, PD e FI-PdL XVII.]] Dunque militari, cittadini, sindaci ed amministratori locali: l'Italia non ha guardato dall'altra parte. Si è assunta la responsabilità di fare il possibile per salvare vite umane, persone che hanno la pelle diversa dalla nostra, che provengono da territori molto distanti, ma che noi non potevamo lasciare morire nella nostra indifferenza. E qui siamo al punto, cari colleghi. Questo è quello che ha originato la missione Mare nostrum, della quale siamo orgogliosi e certamente non ci vergogniamo, perché è la nostra carta d'identità nazionale, anche rispetto ad altri Paesi europei che purtroppo - diciamo la verità - voltano la faccia dall'altra parte. Colleghi, noi siamo qui però in sede politica e dobbiamo guardare in faccia la realtà, non solo per gli aspetti straordinari di umanità che hanno visto eccellere il nostro Paese, come sempre, ma anche per gli aspetti che sono stati sollevati, peraltro, anche da colleghi dell'opposizione. Colleghi della Lega, noi siamo persone che in Parlamento vengono per ascoltare gli altri, senza avere mai il pregiudizio che gli altri dicano cose sbagliate e che la verità l'abbiamo solo noi. Noi ascoltiamo tutti e abbiamo ascoltato attentamente voi e altri colleghi che hanno evidenziato un'altra faccia della medaglia che, purtroppo, c'è. Diciamo la verità. Questa nostra missione ha avuto un intento prioritario: salvare vite umane. C'è però un intento che un Paese come l'Italia deve avere: intercettare i responsabili del traffico illegale di migranti e perseguirli. Su questo secondo aspetto la missione Mare nostrum ha ottenuto necessariamente risultati assai più scarsi e, anzi, i moniti che nelle nostre Commissioni sono arrivati dai responsabili del Ministero dell'interno parlano chiaro: si è registrato un fenomeno largamente prevedibile, che però è assai preoccupante, di un ampliamento oltre misura dei flussi migratori, che si prevedono ancora ulteriormente ampliati nei prossimi mesi. Noi non possiamo fare finta di non vedere. Anche da questo punto di vista non possiamo girare la testa dall'altra parte. È chiaro che questa misura è emergenziale, è idonea nel breve periodo e che, in assenza di idonei dispositivi di vigilanza e di pattugliamento delle acque, è finalizzata ad evitare ulteriori sciagure. Noi però dobbiamo oggi fare un passo in più con questo dibattito parlamentare. Dobbiamo dire anzitutto che noi ci aspettavamo maggiore collaborazione dall'Europa ed impegniamo il Governo - questo è il senso della nostra mozione parlamentare - ad uno sforzo in sede europea, prima e durante il semestre europeo, nella sede multilaterale delle Nazioni Unite per coinvolgere adeguatamente gli altri Paesi. So che ciò non è semplice. Se qualcuno pensa che basti la bacchetta magica del Governo, si sbaglia. Si tratta purtroppo di recuperare anni ed anche provvedimenti comunitari che sono stati fatti in una certa dimensione e in una certa logica. Questo è però ciò a cui inevitabilmente il Senato della Repubblica deve impegnare il nostro Governo, perché c'è l'esigenza di internazionalizzare un problema che non è in alcun modo un problema italiano. È un problema che coinvolge l'Europa come destinazione finale di tante persone e diversi Paesi in cui oggi noi non abbiamo una statualità. Vorrei quindi aprire una parentesi. Sono Presidente della Commissione affari esteri, emigrazione e voglio dirvi, sinceramente, che non aveva tutti i torti il presidente del Consiglio dell'epoca, onorevole Berlusconi, quando dichiarava che la nostra iniziativa in Libia probabilmente avrebbe potuto portare più problemi che risultati. [[Applausi dal Gruppo FI-PdL XVII]] È vero infatti che non abbiamo più un dittatore, ma purtroppo rischiamo di avere una molteplicità di dittatori, e una realtà statuale con cui fare accordi non c'è più: questa è la grande problematica che la comunità internazionale ha davanti. L'amico presidente Gasparri ha chiesto la presenza del Governo, che per noi è rappresentato quasi ai massimi livelli. Sappiamo che ci ascoltano il ministro Alfano, il ministro Mogherini e il ministro Pinotti. Il nostro problema e della comunità internazionale è che non possiamo applicare lo «schema Albania». In tale schema noi abbiamo fatto una cosa semplice: abbiamo fatto un'operazione di prevenzione sul territorio dell'Albania. C'era una statualità e, quindi, si poteva fare un accordo. Oggi non si sa con chi accordarsi in Libia, per la semplice ragione che è completamente inesistente una identità statuale nazionale. Anche la comunità internazionale delle Nazioni unite con chi va a dialogare per stabilire eventuali presidi su questo territorio? In questa nostra mozione si fa però riferimento a questa iniziativa, perché noi sappiamo che questa è la strada per riuscire, nel breve periodo, ad affrontare con serietà questa problematica. Facciamo naturalmente riferimento a Frontex, Eurosur e a tutte quelle iniziative che devono vedere una presenza più significativa dell'Europa. Per il resto, rinvio al testo della mozione, perché vedo che il Presidente mi guarda dall'alto del suo seggio con la preoccupazione che il mio intervento vada oltre i dieci minuti che mi sono stati assegnati, e non so se li ho già utilizzati. PRESIDENTE. Si tratta invece dell'attenzione che presto alle sue parole, senatore Casini: ma non si preoccupi, scampanellerò quando avrà oltrepassato il termine. La ringrazio, signor presidente Calderoli: la sua sensibilità è pari all'importanza del dibattito che stiamo affrontando qui in Parlamento. È dunque finanziariamente insostenibile per l'Italia continuare a gestire in solitudine l'emergenza umanitaria affrontata con Mare nostrum, tanto più nell'attuale situazione di grave e perdurante difficoltà della finanza pubblica. C'è bisogno che l'Italia sia sostenuta dall'Unione europea e dai suoi organismi e che queste istanze trovino una realizzazione concreta. Ecco perché pensiamo che il prosieguo dell'operazione Mare nostrum stia determinando criticità non più rinviabili e che, oltre all'esorbitante onerosità del dispositivo, sia di tutta evidenza che la stessa operazione pone un problema di superamento, perché si tratta di una misura tampone, certamente di corto respiro strategico ed inevitabilmente insufficiente a fronteggiare il carattere non più emergenziale, ma strutturale di questo fenomeno. Ecco dunque il senso della nostra mozione: abbiamo fatto bene a non girare la testa dall'altra parte, ma oggi c'è la necessità di capire quale possa essere l' exit strategy da Mare nostrum, con un coinvolgimento più ampio ed iniziative da portare nel territorio africano, una volta realizzato un minimo di interlocuzione statutaria con i nostri corrispettivi dall'altra parte del mar Mediterraneo. Questo è naturalmente un cammino difficile, e sappiamo bene che nessuna mozione presentata qui al Senato può essere la soluzione del problema, ma questa strada di concretezza e serietà non ha alternative, perché la demagogia sulla pelle di tanta povera gente credo che nessuno di noi possa consentirsela. [[Applausi dal Gruppo PI e del senatore Russo.]] PRESIDENTE. Ha facoltà di parlare il senatore Scavone per illustrare la mozione n. 273.
ParlaMint-IT_2014-06-11-LEG17-Sed-260.u14	Signor Presidente, oggi è l'occasione per mettere a fuoco qui, nell'Aula del Senato, questa problematica, a otto mesi dal varo dell'operazione Mare nostrum, tempo sufficiente per elaborare le considerazioni che sono state svolte qui, ognuno dal proprio punto di vista. La posizione del Gruppo Grandi Autonomie e Libertà è però innanzi tutto incentrata sul fatto che non si può sottacere la grande responsabilità che l'UE ha avuto che, se non è azionabile giudizialmente e giuridicamente, è una responsabilità politica importante. Ho rivisto gli atti dal 1990 al 1992: da lì - come ha ricordato bene la collega del Gruppo Movimento 5 Stelle nel suo intervento - inizia, forse, una sottovalutazione del problema, poiché si riteneva che alla fine, nella libera percorrenza conseguente alla caduta delle barriere dell'area euromediterranea, ci sarebbe stata una possibilità di lavoro per tutti. Ricordo l'affermazione del presidente Prodi, che allora, a commento dei fatti, disse che questa cosa era possibile, ma poi naturalmente, nel momento in cui iniziò ad esserci un movimento difficilmente contenibile e mai comparabile con quello che sta avvenendo in questi mesi - ed eravamo appena a metà degli anni '90 - abbiamo inventato Frontex ed i regolamenti Dublino I, II e III. Tra l'altro, negli ultimi anni quanta responsabilità c'è stata nell'aver subito il prevalente interesse di una componente che, oltre agli aspetti economici e alle difficoltà che sono derivate nell'equilibrio dell'Europa, ha determinato una riduzione dell'attenzione? Mi riferisco alla Germania, che ha voluto considerare questo aspetto all'interno dei rapporti di buon vicinato, quelli che la riguardavano più da vicino, ossia nei confronti dei Paesi dell'Est. Siamo partiti l'anno scorso con un'operazione umanitaria, come ha ricordato in maniera molto accorata il presidente Casini, ed abbiamo fatto una grande e bellissima figura. Con slancio umanitario abbiamo cercato di dare una soluzione che poi si è rivelata un rebound che ha causato probabilmente l'aumento esponenziale e la moltiplicazione degli sbarchi nelle nostre terre del Sud, e in maniera molto particolare in Sicilia. Si sono anche sottovalutati i costi, che dovevano essere di 1,5 milioni ma - sono stati ricordati - oggi siamo a circa 10 milioni di euro al mese. Voglio ricordare un altro aspetto. I rimpatri degli extracomunitari che arrivano dai Paesi frontalieri del Mediterraneo ci costano 25.000 euro per ogni clandestino rimpatriato. Nel 2010 sono stati rimpatriati 41.000 clandestini: ciò significa che il costo che il nostro Paese ha dovuto sostenere supera ormai abbondantemente il miliardo. Mi preme sottolineare ancora un altro aspetto, di cui meno si è parlato nelle mozioni presentate prima della nostra in Aula, e cioè quanto sta avvenendo sui territori: mi riferisco in maniera particolare al collasso che si sta registrando negli uffici delle prefetture. Basta farsi una chiacchierata con i prefetti, che da grandi funzionari dello Stato sono sempre misurati e rigorosi, per capire come poche decine di impiegati, che normalmente devono gestire il lavoro delle prefetture, oggi siano impegnati in compiti gravosissimi. Voglio ricordare la costituzione delle commissioni: ce ne vorrebbero da otto a dieci in ogni realtà. Parlando di quella siciliana, nella mia Provincia in particolare ce ne sono due. Per giunta, la scorsa settimana siamo stati bacchettati dall'Europa per i ritardi nel riconoscimento - impossibile - di una massa di immigrazione che ormai supera il migliaio di persone al giorno. E a nulla è servito l'insufficiente intervento del Ministro dell'interno che, con una circolare di qualche mese fa, ha invitato i prefetti ad individuare spazi per organizzare meglio l'accoglienza. In periferia gli spazi si possono anche trovare, si trovano in ritardo e con difficoltà, ma manca l'organizzazione, l'investimento e il personale per poter accogliere correttamente queste persone. Siamo davanti a un disastro umanitario, nonché di protezione civile. La Protezione civile di questo Paese - voglio ricordare, tanti anni fa, quei drammatici 20 e 21 novembre in Irpinia - corre e presidia con uomini, mezzi e organizzazione un dramma non previsto. Questo era prevedibile, ma il Governo centrale ha lasciato le prefetture, i sindaci e le strutture sanitarie nella loro inadeguatezza rispetto a un'aggressione quotidiana di questo tipo. I sindaci gridano a un allarme ormai non più gestibile. Sapete, colleghi, quanti sono in questo momento i minori non accompagnati che devono essere ospitati dai sindaci ed avviati ad affido temporaneo? Sono situazioni di cui ci occuperemo in un altro intervento che stiamo preparando circa la gestione degli aspetti che riguardano i minori, ma che fondamentalmente concernono la gestione dei centri di accoglienza, diventati dei lucrosissimi Ministeri alla nostra latitudine. Ebbene, i minori non accompagnati nella nostra terra, in Sicilia, sono in questo momento 3.000 e la loro gestione comporta un esborso di almeno 230.000 euro al giorno. Sono costi ormai non più sostenibili. Tra l'altro, quale pressione stanno subendo i nostri territori? Vi ricordo la devastazione purtroppo subita da Lampedusa l'estate scorsa, che ha distrutto in quella stagione - e chissà per quanti anni ancora - la sua propensione turistica, cosa che sta avvenendo ora anche nelle coste del ragusano (cito Pozzallo), del siracusano e del catanese, ossia in qualsiasi altro approdo di emergenza che in questo momento viene utilizzato in Sicilia. E ancora, che cosa ha fatto il Governo centrale per fronteggiare l'emergenza sanitaria che sta diventando drammatica? Ieri un funzionario delle prefettura di Catania mi ha detto che hanno dovuto fare una colletta per comperare antibiotici e tachipirina per alcuni bambini, non essendoci copertura economica per l'acquisto di farmaci. Eppure le ASL, la Croce rossa e le aziende ospedaliere fanno quanto possono, ma non possono certamente gestire da qui alla fine dell'estate i 100.000 immigrati che arriveranno dall'Africa, e quasi 50.000 sono già arrivati. Allora il Gruppo Grandi Autonomie e Libertà, con la mozione in esame, vuole impegnare il Governo ad una serie di iniziative concrete, innanzitutto potenziando le prefetture di risorse adeguate, uomini ed organizzazioni come le strutture sanitarie e, successivamente, trovando una soluzione alla difficoltà di una identificazione, che è impossibile con gli strumenti di cui oggi disponiamo. Pertanto, chiediamo che si arrivi a prevedere un visto umanitario immediato con la collaborazione solidale in rete dei Paesi dell'Europa che organizzino con vettori, entro 24 ore, il trasferimento degli immigrati nei siti ove essi vogliono andare. Ricordo che essi arrivano in Sicilia perché è il loro approdo, ma desiderano poi andare in Svezia e in Germania. Al contrario, restano in Sicilia, nei nostri centri di accoglienza, che in questo momento sono un ghiotto strumento per chi organizza quei viaggi, e non una soluzione dignitosa per i migranti. Per una volta, questo Paese, questo Governo siano orgogliosi, «con le palle» [[Richiami del Presidente]] , petto in fuori, e pretendano dall'Europa di recuperare, anche scalando dai versamenti che facciamo, i costi di un'operazione che in questi termini non può più continuare. [[Applausi dal Gruppo GAL.]]
ParlaMint-IT_2014-06-11-LEG17-Sed-260.u15	Ovviamente lei si stava riferendo a quelle da calcio, e non ad altro.
ParlaMint-IT_2014-06-11-LEG17-Sed-260.u16	Signor Presidente, onorevoli colleghi e onorevoli cittadini, l'emergenza è ormai di moda in Italia e gli italiani sono un popolo che ormai vive nell'emergenza, sempre chiamato ad esprimere il meglio davanti alle difficoltà. In questo caso l'emergenza è l'accoglienza dei migranti sbarcati sulle coste italiane, o meglio sulle coste siciliane. Questa, signori, non può essere la normalità. Ricordiamoci che, nello scorso 18 ottobre 2013, dopo la strage di Lampedusa, è iniziata l'operazione Mare nostrum per fronteggiare lo stato di emergenza umanitaria in corso nello Stretto di Sicilia. Da ottobre ad oggi sono stati soccorsi 27.790 immigrati, 3.034 dei quali minori. Di questi il 93 per cento transita dalla Libia, un Paese ancora troppo instabile per riuscire a controllare i barconi che prendono il largo verso l'Italia. Dal 18 ottobre scorso l'operazione Mare nostrum ha soccorso oltre 12.000 persone, quasi tutte recuperate dalle navi della nostra Marina militare, con costi a carico della Difesa di circa 9,3 milioni di euro al mese, a seconda dei mezzi impegnati e del proprio intervento. Mare nostrum è un fallimento del Governo, ormai sotto gli occhi di tutti. Sarebbe stato meglio se, invece di impiegare la nostra Marina militare, sprecando milioni di euro al mese, il Governo avesse chiesto alla Costa Crociere di andare a prelevare i clandestini in mare. (Il telefono cellulare della senatrice Bottici emette una luce in direzione della Presidenza). PRESIDENTE. Scusi, senatrice Bertorotta. Senatrice Bottici, per cortesia, dovrebbe essere lei a far rispettare le regole: rischia di accecarmi. Almeno disattivi il flash. Ma stiamo scherzando? Un senatore Questore che punta il laser contro il Presidente? [[Ilarità]] Mi scusi senatrice Bertorotta, ma non vorrei che dietro il laser ci fosse anche un'arma o uno strumento offensivo. BERTOROTTA (M5S). Non credo, mi fido del Questore. Il Governo avrebbe potuto chiedere alla Costa Crociere di andare a prelevare i clandestini in mare, dovendo garantire pure le strutture ricettive, un posto letto e quant'altro ad ogni migrante, come stabilito a gennaio dal Ministero dell'interno, con l'informativa inviata a tutti i prefetti, con ulteriori costi a carico dell'Italia. C'è un business dell'immigrazione inaccettabile. Parliamo di commesse da milioni di euro, su cui molti si stanno arricchendo, dove i diritti delle persone scompaiono, come denuncia Christopher Hein, direttore del Consiglio italiano per i rifugiati. Gli aspiranti allo status di rifugiato costituiscono la fetta più ghiotta della torta. Ecco perché quella è diventata una vera e propria città di richiedenti asilo. Il CARA di Mineo, ospitato nel Villaggio degli aranci, prima abitato dagli ufficiali americani di stanza a Sigonella, è diventato il motore dell'economia di questa parte della provincia di Catania: 4.000 persone di 50 etnie diverse, il doppio della capienza, fruttano al Consorzio Calatino Terra di Accoglienza la cifra di 50 milioni di euro l'anno. Il sistema di accoglienza è al collasso. Non abbiamo più luoghi dove portarli e molte popolazioni locali sono indispettite dal continuo arrivo di stranieri, pur non tirandosi indietro nel dare loro quello che serve. Ma fino a quando? Il territorio italiano, nello specifico quello siciliano, deve essere tutelato. Non possiamo parlare di successi dell'operazione Mare nostrum. Dovremmo intervenire per ridurre drasticamente i tempi di rilascio dei permessi di asilo, sia nella provincia di Catania che in quelle di Trapani, Agrigento ed Enna, dovuti alle insufficienti commissioni che se ne occupano. Visitando il CARA di Mineo e il CIE di Pozzallo ho intervistato gli occupanti di questi centri; la principale lamentela che hanno mosso è stata che loro vengono qui magari per ricongiungersi ai parenti nel Nord Europa e si trovano costretti a restare un anno e mezzo in questi centri, senza un lavoro, un'occupazione e senza desiderare di fermarsi in Italia. Il Movimento 5 Stelle, quindi, è sicuramente contro i respingimenti ed è a favore di una accelerazione di queste procedure burocratiche. [[Applausi dal Gruppo M5S]] [[PRESIDENTE. È iscritto a parlare il senatore Compagna. Ne ha facoltà.]]
ParlaMint-IT_2014-06-11-LEG17-Sed-260.u17	Signor Presidente, credo che molto opportunamente, nel massimo rispetto del dibattito svoltosi qualche settimana fa alla Camera, il presidente Casini abbia voluto partire dall'audizione effettuata in Senato alla fine di aprile nelle Commissioni affari esteri e difesa del Senato della Repubblica. Dico «molto opportunamente» perché, a vario titolo, tutte le mozioni in discussione oggi non esprimono un giudizio né di condanna, né di assoluzione, né di trionfalismo. Hanno molta più ambizione dello stesso dibattito alla Camera di qualche settimana fa: cercano di delineare una trama in avanti, un percorso per uscire dall'incubo riconducibile a Mare nostrum. L'audizione del direttore centrale dell'immigrazione e della polizia delle frontiere al Ministero dell'interno fu utile perché fornì alla nostra osservazione, con brutalità politica, alcuni dati, talvolta assenti. Infatti, una delle difficoltà dei rapporti internazionali del nostro Paese è anche dovuta alla mediocrità giornalistica che viviamo. Quel direttore centrale disse che la Libia non c'è più, non c'è più come Governo. Lo dico, con molta amicizia, al senatore Arrigoni, vedovo inconsolabile dei bei tempi del Governo con Maroni al Viminale, quando la Libia era uno Stato e c'era un Governo. Oggi c'è una statualità irrimediabilmente perduta; c'è una sorta di spiaggia libera, di disintegrazione tribale non tanto di un Esecutivo quanto di un interlocutore. Quel direttore centrale arrivava ad esprimere un dato tremendo, ancor più tremendo di quelli pessimistici di alcune delle mozioni in esame: il profilo dei flussi migratori oggi è determinato quasi esclusivamente dalla richiesta di diritto di asilo; quindi, su quel territorio di spiaggia libera, ci sono migranti eritrei, malesi, siriani, del Gambia, Somalia, Senegal, Pakistan: possono esserci 800.000 persone, forse anche di più, le quali intraprendono viaggi che, con orrenda sociologia, chiamiamo «della speranza» ma che sono viaggi della disperazione. Per fronteggiare questa eccezionale ondata migratoria quello che noi abbiamo potuto mettere in campo in questi otto mesi è stato doveroso ma insufficiente, e aveva in sé l'eroismo di essere sempre e comunque insufficiente. Io non ho difficoltà ad associarmi alla gratitudine per i sindaci di quei comuni maggiormente invasi, ma credo che la stessa gratitudine la dobbiamo allo Stato nazionale, a quel che ne rimane, alle prefetture. Sottosegretario Delrio, siamo cauti, non smantelliamo: lo Stato nazionale italiano rispetto a quello francese è uno Stato nazionale che sta in periferia, in cui l'istituto dei prefetti, con tutta la comprensione per gli articoli di Luigi Einaudi, non è l'inseguimento di Napoleone, ma il modo di fare Stato anche in periferia, con il provveditore agli studi, con quello alle opere pubbliche, con tutto quello che, veramente «a capocchia», quindici anni fa le leggi Bassanini hanno pensato di assorbire. Allora, quei flussi migratori che investono facilmente il Canale di Sicilia hanno trovato nell'operazione Mare nostrum quelle che qualcuno ha definito passerelle turistiche, qualcun altro ha avuto espressioni, per carità più che legittime, ma egualmente crude; però, guardate che è onore di qualsiasi Marina militare, a prescindere dalla provenienza, dalle circostanze e dal colore della pelle, soccorrere e non far morire chi rischia di morire: e questo l'operazione Mare nostrum a grandi cifre, a cifre più grandi di noi, lo ha garantito. Resta insufficiente comunque rispetto alle prospettive, così come resta insufficiente e deludente - dobbiamo dirlo - la sensibilità della comunità internazionale. Del resto, almeno in Europa la storia dell'emigrazione ha volti diversi. Fin dal principio degli anni Novanta si orientò verso la Germania e i Paesi scandinavi, in seguito alla dissoluzione del mondo comunista. Forse era un'emigrazione qualitativamente meno destabilizzante di quanto non sia per la Sicilia quella di questi otto mesi; però la Germania dovette cambiare la propria Costituzione da sola. Da parte dell'Europa molte chiacchiere e molta retorica, nessuna sensibilità. Anche noi qualche sensibilità l'abbiamo avuta, ma del tutto insufficiente. È evidente allora che la questione ha un profilo internazionale. Qualcuno ha parlato delle Nazioni Unite. Beh, nella delegazione di questo Parlamento all'Assemblea dell'OSCE nelle prossime settimane c'è una collega italiana che ha previsto una mozione e credo che sia più che legittimo, invece che le Nazioni Unite, avere come interlocutore quel foro dei diritti umani, quell'antidoto alla tratta degli esseri umani che è da molti anni l'OSCE. Da questo punto di vista posso rassicurare il rappresentante del Governo che non c'è stata nessuna meschinità di quelle che ho sentito in quest'Aula. Cosa voglio dire? Che la mozione della collega che l'ha presentata l'hanno firmata tutti i rappresentanti della delegazione italiana. In questo spirito dico che è giusto, legittimo, intelligente e doveroso (lo anticipava, appunto, l'audizione in Senato del direttore centrale dell'immigrazione) criticare il testo Dublino III dell'estate scorsa. Effettivamente, la revisione della Convenzione sul diritto d'asilo espone troppo il Paese di prima accoglienza, in questo caso l'Italia. Però è molto difficile, dopo aver avuto Dublino III, che noi ci si possa vittimizzare con l'Europa. A prescindere poi da Alfano, Letta, Renzi, Mogherini, Bonino: lasciamostare! Quando l'Italia gioca fuori casa esiste l'istituzione Governo, non il feudalesimo. Anche per questo a me non è mai piaciuto il principio contenuto nelle leggi Bassanini. C'è certamente un profilo internazionale da riesplorare, da ritrattare. Non c'è bisogno di usare crudezza di linguaggio per comprendere come l'Italia da sola non ce la potrà fare mai. D'altra parte, fra tanti bellissimi profili l'Italia ha il singolare profilo di frontiere molto esposte perché fatte da migliaia e migliaia di chilometri di coste. Il Governo Letta, il ministro Alfano, il Governo Renzi e quant'altri hanno cercato di richiamare solidarietà europea su questo. Non ci sono riusciti abbastanza? Ne prendiamo atto, e con le mozioni in discussione vogliamo aprire una fase nuova di politica internazionale nella continuità di quei valori e principi di apertura che caratterizzano la storia del nostro Stato nazionale. [[Applausi dei senatori Giovanardi e Scavone.]] [[PRESIDENTE. È iscritto a parlare il senatore Vattuone. Ne ha facoltà.]]
ParlaMint-IT_2014-06-11-LEG17-Sed-260.u18	Signor Presidente, onorevoli colleghi, stiamo trattando una questione delicata cercando di evitare demagogie e facili semplificazioni tentando di entrare nel merito di una questione così complessa che interpella - come è stato detto - non solo le politiche di un singolo Stato, ma quelle europee. È indispensabile porre nella giusta evidenza il fatto che la questione dei flussi migratori e degli sbarchi è un problema che può e deve essere affrontato con razionalità. È stato già detto, ma voglio evidenziare e tornare al contesto in cui è maturata la scelta dell'operazione militare e umanitaria nel mar Mediterraneo. L'operazione Mare nostrum nasce per fronteggiare lo stato di emergenza umanitaria in corso nello stretto di Messina. Tra l'altro, va ricordato che nell'estate del 2013, rispetto all'anno precedente, il flusso migratorio è aumentato del 220 per cento. L'operazione Mare nostrum, però, aveva un duplice obiettivo, anzi lo ha ancora adesso: il primo è quello di garantire la salvaguardia della vita in mare; il secondo è quello di assicurare alla giustizia tutti coloro che lucrano sulla disperazione e sulla miseria di altri esseri umani. Questo è il contesto in cui è maturata la scelta e prima di dare un giudizio sull'operazione occorre conoscerne gli esiti. Dall'avvio dell'operazione sono state soccorse dalla nostra Marina militare (c'è stato un balletto di cifre in merito, ma cito la fonte del Ministero dell'interno, che è stata indicata nella mozione presentata dalla maggioranza e illustrata dal presidente Casini) oltre 39.000 persone, di cui oltre 5.000 minori, molte delle quali, com'è stato detto, se abbandonate a sé stesse sarebbero probabilmente diventate vittime del mare. Tra l'altro, senza fornire dati percentuali, la maggior parte di questi sono richiedenti asilo, quindi non sono clandestini ma esseri umani che arrivano da situazioni familiari disastrose, che vorrebbero ricongiungersi con le loro famiglie in altri Paesi d'Europa e non lo possono fare a causa dei criteri stabiliti dal regolamento detto Dublino III, citato poc'anzi dal senatore Compagna, che espone il Paese di prima accoglienza. Chiediamo quindi anche un intervento in questo senso. Vorrei però tornare al consuntivo, perché anche grazie a questi pattugliamenti sono stati fermati e consegnati all'autorità giudiziaria, anche se è stato detto che non è sufficiente, circa 200 scafisti e sono continuati i rimpatri di immigrati irregolari, non c'è stato più nessun naufragio, sono state catturate quattro navi madre, è diminuito l'indotto delle organizzazioni criminali che in Italia provvedevano alla gestione sul territorio nazionale dei migranti. Questi sono i motivi, come è già stato detto nella mozione presentata dalla maggioranza e illustrata dal presidente Casini, con cui concordo, della bontà, della positività e del successo dell'operazione Mare nostrum, che ha conseguito risultati significativi nella repressione del fenomeno del traffico dei migranti. Come ha giustamente detto anche il Capo dello Stato ieri in occasione della festa della Marina, l'Italia non si è voltata dall'altra parte, ma si è assunta la responsabilità e ha soccorso - ripeto - circa 40.000 persone, di cui 5.000 bambini. In questo senso va espresso anche da parte nostra, da parte mia, un sentimento di ammirazione per la generosità con cui la Marina militare sta facendo fronte a questa emergenza insieme ad altri corpi dello stato: l'Arma dei carabinieri, la Guardia di finanza, la Polizia di Stato, l'Aeronautica militare, tra l'altro con un'attività di coordinamento massiva tra tutti i vari corpi che effettivamente è una chiave del successo di questa operazione. Certo, occorre adesso stimolare e sensibilizzare, come stiamo facendo, la comunità internazionale, ma il problema dell'immigrazione è particolarmente complesso e delicato e riguarda soprattutto in questo momento storico la grave instabilità politica dei Paesi africani del Mediterraneo e di quelli dell'Africa subsahariana. Infatti, la ciclicità della crisi che attraversano quei Paesi, dovuta alla fragilità degli equilibri politici interni e dei loro apparati statali, fanno sì che il fenomeno dell'immigrazione abbia una natura strutturale e non emergenziale. Occorre quindi un reale cambio di passo anche a livello europeo, sulla base della considerazione che le vite soccorse in mare rappresentano un valore assoluto. In questo quadro, è auspicabile un deciso rafforzamento delle strategie di partenariato con i Paesi d'origine e con quelli di transito dei flussi migratori. In conclusione, penso che nessuno in quest'Aula voglia tornare alla situazione precedente dell'estate del 2013, quando siamo stati costretti ad assistere alla tragedia del naufragio avvenuto a Sud di Lampedusa, in seguito al quale persero la vita 366 migranti. Penso che quest'Assemblea abbia la razionalità e la lucidità per sapere che la politica può e deve trovare soluzioni anche nuove, ma tenendo ben presente che i diritti e la vita sono al centro della nostra azione. [[Applausi dal Gruppo PD.]] [[PRESIDENTE. È iscritto a parlare il senatore Centinaio. Ne ha facoltà.]]
ParlaMint-IT_2014-06-11-LEG17-Sed-260.u19	Signor Presidente, innanzitutto do una risposta al collega Casini, quando dice che non abbiamo voltato la faccia dall'altra parte, come ha detto anche il Presidente della Repubblica, rispetto a questa invasione. È vero. Non abbiamo voltato la faccia dall'altra parte rispetto ai clandestini: l'abbiamo fatto, cari colleghi, rispetto ai disoccupati, gli anziani, gli esodati e tutti coloro che in questi anni ci hanno chiesto una mano e nei confronti dei quali la politica, in questi anni, ha voltato la faccia dall'altra parte. [[Applausi dal Gruppo LN-Aut]] Però non l'abbiamo fatto nei confronti dei nuovi arrivati: complimenti! Ieri il Ministro dell'interno ci ha comunicato che la stima per il 2014 è di circa 100.000 clandestini: un disastro, colleghi! Centomila clandestini sono veramente tanti, e sono molti di più rispetto al massimo che avevamo raggiunto negli ultimi anni. Ieri, oltre a questa notizia, anche il Ministro della difesa ha voluto darci una comunicazione: ci ha riferito che la Difesa non ce la fa più a sostenere il peso dell'operazione e che bisogna inserirla nel decreto missioni che, se non sbaglio, è quel decreto che finanzia e porta avanti tutte le missioni umanitarie che i nostri militari all'estero stanno portando avanti. Ebbene, perché inserirla nel decreto missioni, colleghi? Inseriamola nel decreto turismo, visto e considerato che la nostra Marina militare non va a prendere i migranti e i clandestini nelle nostre acque, ma va a prenderli direttamente sulle coste del Nord Africa. Inseriamo allora questa operazione nel decreto turismo e sicuramente avremo dei risultati. [[Applausi dal Gruppo LN-Aut]] Quanto ci costa questa operazione? Circa 10 milioni di euro al mese per i pattugliamenti; circa 35 euro al giorno pro capite per vitto e alloggio; e, in più, ci sono i voli per i trasferimenti interni. Sono soldi. Sono quei soldi che, quando abbiamo parlato del jobs act, quando abbiamo iniziato a parlare di lavoro in quest'Aula e il Governo era venuto a dirci che non c'erano soldi, noi avevamo consigliato di utilizzare, invece che per l'accoglienza dei clandestini, per i nostri giovani, per i nostri esodati oppure per i cinquantenni rimasti senza lavoro. (ore 18,02) ( Segue CENTINAIO). I colleghi, quelli di maggioranza soprattutto, giustificano l'operazione con l'espressione: soccorrere e non far morire. Io direi che non bisogna soccorrere, bensì bisogna non farli partire, che è una cosa totalmente diversa. [[Applausi dal Gruppo LN-Aut]] Se non li fai partire, non li devi soccorrere. Se li aiuti nei loro Paesi di origine o se li aiuti sulle coste del Nord Africa non devi soccorrerli a metà strada e non devi andarli a prendere nelle acque libiche. L'operazione "Mare vostrum" sta portando alla deriva tutto il nostro Paese, e sta portando alla deriva gli enti locali, i Comuni, le Province (per quanto rimane delle Province), obbligati a gestire un'accoglienza imposta da prefetti incapaci. Infatti, nel momento in cui un prefetto telefona a un albergo chiedendo se ci sono stanze libere, senza spiegare il motivo, nel momento in cui l'albergo risponde che ci sono camere libere e, dopo qualche ora, il prefetto gli impone (ripeto: gli impone!) l'accoglienza dei cittadini extracomunitari, immigrati clandestini, ciò vuol dire che quel prefetto non è capace di fare il suo dovere. A livello sanitario, poi, vi sono casi di TBC accertati tra i nostri militari. E non lo dice il senatore Centinaio, ma il sindaco Marino, che scrive ai ministri Lorenzin e Alfano per scongiurare emergenze per la salute pubblica, volendo scongiurare casi di TBC e HIV. Il Ministro dell'interno ci dice anche: «Siamo stanchi», «L'Europa non ci sta dando risposte che ci aspettavamo». Ma, caro signor Ministro, non è lei che ha firmato il Trattato di Dublino? Non l'ha firmato il senatore Centinaio! E poi, signor Ministro, se è stanco, vada a casa. Vada a casa, nessuno le dice di fare il Ministro, non gliel'ha ordinato il medico! [[Applausi dal Gruppo LN-Aut.]] Qui ci sono tanti medici, ma nessuno di loro glielo ha ordinato. Dia le dimissioni e si riposi. E poi, signor Ministro, l'Europa, la sua Europa, è colpevole quanto lei di questo disastro. Non venga adesso ad accusare l'Europa, la sua Europa, a cui lei vuole tanto bene. Quindi, signor Ministro, lei non è in grado di gestire quel Ministero che occupò con ottimi risultati Roberto Maroni. Lei, signor Ministro, non sa gestire l'ordine pubblico. Lei, signor Ministro, tratta con le frange violente dei tifosi. Lei, signor Ministro, non sa fermare l'invasione, quindi vuol dire che è stanco. Vuol dire che deve andare a casa al più presto! [[Applausi dal Gruppo LN-Aut.]] PRESIDENTE. Senatore Centinaio, concluda per favore. Ho finito, Presidente, ho finito. Mentre i nostri imprenditori si suicidano, i nostri anziani non arrivano a fine mese e i nostri giovani non trovano lavoro, voi sprecate i nostri soldi per accogliere gli invasori. Quindi, signor Ministro, non è la Lega a chiederle di andare a casa, sono i cittadini italiani, che anche con il voto espresso alle elezioni europee le hanno dimostrato che lei e il suo partito forse siete stanchi, un po' troppo stanchi. [[Applausi dal Gruppo LN-Aut.]] [[PRESIDENTE. È iscritta a parlare la senatrice Simeoni. Ne ha facoltà.]]
ParlaMint-IT_2014-06-11-LEG17-Sed-260.u20	Onorevoli colleghi, Presidente, oggi andiamo ad affrontare uno dei problemi più scottanti del nostro tempo. La globalizzazione, l'impresa sfrenata e selvaggia, il consumismo sperequativo hanno rotto, in tutto il mondo, gli equilibri naturali che si erano creati nei secoli. Ovunque vi sono popoli impegnati in guerre fratricide e tutto per un potere economico, controllato dai poteri forti, che non si fa scrupoli a ridurre alla fame intere popolazioni. Le Nazioni più deboli vengono depredate di tutte le risorse e vengono favoriti i traffici di armi, di droga e di esseri umani. Ci troviamo, quindi, con continenti interi che hanno popoli migranti in cerca di false felicità o che scappano da lotte sanguinarie per il potere. Da anni questa migrazione si concentra nei Paesi del Nord Africa e si dirige verso le nostre coste. L'Italia è diventata il Paese da invadere. Sì, perché questa non è più immigrazione controllata, ma è piena invasione. Questo esodo è gestito da organizzazioni criminali dei vari Paesi, che lucrano su questi viaggi disperati. Questo traffico continua ad arricchire le mafie del trasporto in mare e le nuove mafie del trasporto in terra: dal Sud dell'Italia centinaia di pullman trasportano i clandestini nei centri delle grandi città e li abbandonano lì, allo sbando, con le conseguenze di degrado che conosciamo. Pakistan, India, Sri Lanka, Cina, Africa, Siria: gli immigrati sui barconi arrivano da ogni dove. Questa è un'emergenza mondiale, non più territoriale. L'Italia si trova ad affrontare questa emergenza non sua, ma del mondo intero e l'ONU ieri si è permessa anche di dire: «l'Italia non va lasciata da sola». Ci prendono in giro? Le organizzazioni internazionali si devono fare carico di questi esodi, l'Italia può prendersi cura di una parte di questi migranti, ma il resto lo devono gestire altri Paesi. L'ONU deve assumersi le sue responsabilità e creare i CARA sulle coste africane, controllati militarmente dai caschi blu. Devono essere ratificati accordi bilaterali con i Paesi che si stanno stabilizzando, come l'Egitto, la Giordania, la Tunisia e il Marocco, per l'accoglienza, l'identificazione e la regolarizzazione di questi esseri umani e decidere in quali Paesi convogliarli evitando le morti in mare. E per la Libia, Paese instabile dove vengono consumati delitti feroci, stupri e sevizie di ogni genere, bisogna avviare una vera e propria missione umanitaria. L'Italia deve inoltre stabilire un cordone sanitario di prevenzione, poiché c'è una recrudescenza di malattie ormai scomparse, quali tubercolosi, febbre gialla, vaiolo, ebola, dal momento che sulle nostre navi, tra gli addetti ai lavori, cominciano a riscontrarsi queste malattie. È ora di dire basta: l'operazione Mare nostrum deve essere sostituita da una vera azione di controllo, affinché non ci siano partenze inconsulte. Ricordiamoci infine che i Paesi europei stanno spingendo per revocare l'accordo di Schengen e ciò vuol dire che noi ci troveremo con centinaia di migliaia di persone che non potremo né accogliere, né aiutare. Andiamo in Europa e facciamoci sentire, e mandiamo i rappresentanti italiani presso l'ONU a chiedere che siano loro a prendersi carico di questo esodo di massa [[Applausi dal Gruppo M5S.]] [[PRESIDENTE. È iscritto a parlare il senatore Gibiino. Ne ha facoltà.]]
ParlaMint-IT_2014-06-11-LEG17-Sed-260.u21	Signora Presidente, prima avevo chiesto sommessamente la presenza del ministro Alfano perché non credevo utile che questa discussione avvenisse in sua assenza. Lo dico da senatore siciliano, da persona che i morti e le bare li ha visti, così come li ha visti il ministro Alfano che è andato a firmare un importante Trattato che ha blindato l'Italia. Allora, o noi riteniamo sempre che questo sia il luogo della discussione e del confronto, oppure riteniamo che non essere in quest'Aula significa non farsi investire dal problema, e non essere lui la necessaria soluzione del problema. Lui però è il Ministro competente. Ringrazio il sottosegretario Delrio che so essere persona perbene, capace e preparata. Ci sono però momenti che gli uomini devono affrontare con la propria faccia, in cui devono essere presenti. In questi momenti, non in altri. Se domani mattina il ministro Alfano non dovesse ancora essere presente in Aula, mi chiedo perché abbiamo calendarizzato questa mozione, in sua assenza. [[Applausi dei senatori Alicata, Candiani e Floris]] Oppure Alfano ha ritenuto di non essere presente e di non seguire i lavori dell'Aula? La prossima volta possiamo evitare che il Governo sia presente e ci facciamo una discussione tra noi. Scusi, Presidente, ma qui ci sono tantissimi morti. In Sicilia si vive una condizione di degrado incredibile che solo noi siciliani possiamo comprendere e capire. Mi sarei aspettato che, dopo il mio primo appello e quello del senatore Gasparri, l'onorevole ministro Alfano si sarebbe subito recato in Aula. Questo intervento lo faccio non in maniera polemica, ma auspicando che domani il Ministro sia presente in Senato. L'operazione Mare nostrum nasce il 18 ottobre 2013, data che tutti hanno ricordato, all'indomani della tragedia di Lampedusa, una ferita al cuore delle famiglie dei defunti, dell'Italia, dell'intera Europa, quest'ultima protagonista di una colpevole indifferenza che ancora oggi viviamo e subiamo. L'allora Ministro della difesa - lo abbiamo detto più volte oggi - quantificò lo sforzo economico del Paese per supportare l'operazione in un milione di euro al mese. Sappiamo perfettamente che ci siamo allontanati e di tanto da questa cifra. I numeri li ho citati nel mio intervento precedente: 100 milioni di euro l'anno per la missione, 9,5 milioni al mese, 300.000 euro al giorno (sono numeri importanti), oltre 900 marinai impegnati, ai quali si aggiungono gli uomini di Polizia, Carabinieri, Guardia di finanza, Guardia costiera, navi ed elicotteri. È un balzello insostenibile per il nostro Paese. Mare nostrum non rappresenta un errore solo dal punto di vista economico, ma anche strategico e politico. La disastrosa operazione si è rivelata nei fatti complice dei criminali, degli scafisti, di coloro i quali lucrano sulla disperazione della povera gente, di interi popoli. A pagare maggiormente gli errori governativi sono la Sicilia, i siciliani, ma oggi non solo loro perché sono coinvolte Calabria, Puglia, da ultimo anche la Sardegna, e gli stessi migranti. La Sicilia, comunque, è l'isola di approdo naturale dei migranti: è qui che loro vengono accolti, rifocillati, curati, e ciò grazie al grandissimo lavoro delle Forze dell'ordine, militari, personale sanitario e volontari, ma anche alla disponibilità della popolazione siciliana e dei suoi amministratori. Il numero dei migranti, tuttavia, che giungono sull'isola è di gran lunga superiore alla capacità di accoglimento che la stessa Sicilia può offrire. I centri d'accoglienza sono stracolmi, i migranti li affollano e non è possibile avere certezza immediata delle condizioni di salute in cui versano. Il rischio epidemia è reale, la salute del personale impiegato, dei siciliani e degli stessi migranti è in pericolo: otto militari italiani sono risultati positivi al test della tubercolosi. Da siciliano ho potuto toccare con mano l'emergenza e mi sono reso conto che il punto di non ritorno è prossimo. Fortemente scosso e preoccupato, lo scorso 6 maggio ho presentato, a parte questa mozione, anche un'interrogazione all'Esecutivo, al ministro dell'interno Angelino Alfano, chiedendo lo stop all'operazione, chiedendo semplicemente di copiare ciò che nel 2011 l'allora presidente del Consiglio Silvio Berlusconi fece (lo ha ricordato poco fa il presidente Casini): accordi diplomatici con i Paesi africani per fermare all'origine i viaggi della speranza, sferrando un duro colpo alle organizzazioni criminali che li gestivano. E il Governo oggi? Assente. Forse troppo impegnato in un'estenuante campagna elettorale fuori e dentro il suo partito, il premier Renzi ha deciso di voltare le spalle al Mezzogiorno. Da siciliano ricordo che, quando al molo centrale del porto di Catania giunsero le bare, Renzi era impegnato a Palermo in un'importante manifestazione politica del suo partito. In quell'occasione si determinò una situazione veramente surreale: da una nave da crociera ormeggiata al molo centrale i turisti affacciati videro arrivare una serie di minibus con tante e tante bare. I turisti non capivano perché ci fossero tante bare sul porto, visto che stavano tutti bene: immaginate che c'era anche una musica brasiliana che accompagnava i turisti che risalivano sulla nave dopo aver trascorso qualche tempo a Catania e sul vulcano Etna. Solo dopo un paio d'ore, quando la nave da crociera aveva lasciato il molo, giunse la nave militare con i cadaveri. Questo abbiamo visto a Catania, mentre il nostro Premier era assente - lo ripeto - per trovarsi in un'altra città della nostra terra, Palermo. Il Ministro dell'interno, dall'altro lato, forse troppo impegnato a ricoprire il ruolo di segretario del Nuovo Centrodestra, ha fatto lo stesso: ricordo quando la scorta lo portò via dalla sua città, dalla sua Agrigento, salvarlo dalla folla inferocita. La Sicilia nel frattempo affondava, i migranti morivano in mare, il personale addetto con dedizione metteva a rischio la propria salute. Quando in Italia il tandem Letta-Alfano si preoccupava di concepire la disastrosa operazione Mare nostrum, il 23 ottobre 2013 il Parlamento europeo votava un'importante risoluzione. Con tale documento il Parlamento (allora relatore era l'europarlamentare Iacolino, anche lui siciliano) prendeva atto della tragicità del problema; metteva in luce «la necessità di fare tutto il possibile per salvare la vita delle persone in pericolo e di garantire che gli Stati membri rispettino i loro obblighi internazionali in materia di soccorso in mare»; prendeva atto che «a livello dell'Unione europea vi è ancora scarsa chiarezza riguardo alla ripartizione della responsabilità fra le varie entità coinvolte nella prestazione di assistenza alle imbarcazioni in difficoltà, nonché riguardo alla responsabilità del coordinamento delle operazioni di ricerca e soccorso». L'istituzione europea chiedeva «un aumento del bilancio destinato all'Ufficio europeo di sostegno per l'asilo (EASO) e all'Agenzia europea per la gestione della cooperazione operativa alle frontiere esterne (Frontex), al fine di coadiuvare gli Stati membri in circostanze che richiedono una maggiore assistenza tecnica e operativa alle frontiere esterne, incluse le situazioni che comportano emergenze umanitarie e il soccorso in mare»; ricordava che «un adeguato finanziamento di queste agenzie è fondamentale per poter sviluppare un approccio coordinato»; invitava inoltre gli Stati membri a «intensificare la cooperazione pratica con EASO e Frontex, anche tramite aiuti in natura»; chiedeva «al Consiglio e alla Commissione di prendere in considerazione la possibilità di creare una guardia costiera dell'Unione europea e di istituire un altro ufficio operativo di Frontex nelle zone sottoposte a pressione migratoria, e in particolare nella regione mediterranea, con copertura dei relativi costi da parte degli Stati membri selezionati». I Governi Letta prima e Renzi dopo non sono riusciti a far valere ciò che il Parlamento europeo aveva sancito con tale risoluzione. Il documento sottolineava l'importanza «della condivisione delle responsabilità in materia di asilo», raccomandando «la creazione di un meccanismo fondato su criteri oggettivi inteso a ridurre la pressione a carico degli Stati membri che accolgono un numero più elevato, in termini assoluti o relativi, di richiedenti asilo e beneficiari di protezione internazionale». Il Parlamento ha con forza esortato l'Unione «a elaborare una strategia più ampia, soprattutto per il Mediterraneo, che ponga la migrazione dei lavoratori nel contesto dello sviluppo sociale, economico e politico dei Paesi del vicinato», invitando «l'Unione e gli Stati membri a esaminare gli strumenti disponibili nel quadro della politica dell'Unione europea in materia di visti e della sua legislazione sulla migrazione dei lavoratori». Il Governo Renzi, quindi, deve pretendere in Europa ciò che lo stesso Parlamento europeo ha sostenuto nella citata risoluzione. Va affrontata seriamente la revisione del Regolamento dell'Unione europea n. 604 del 2013, denominato Dublino III. Il sistema Dublino si regge su un presupposto non corrispondente al vero, cioè che gli Stati membri costituiscano un'area con un livello di protezione omogeneo. Tutti sappiamo, però, che non è così, perché le condizioni di accoglienza dei richiedenti asilo e i tassi di accoglimento di domande di protezione «simili» cambiano drammaticamente da un Paese all'altro. Ma non è tutto. Allo stato attuale chi ottiene la protezione internazionale non ha poi la possibilità di lavorare regolarmente in un altro Stato dell'Unione europea: ciò significa che, salvo eccezioni, lo Stato che viene individuato dal sistema Dublino III come competente ad esaminare la domanda sarà poi anche lo Stato in cui l'interessato dovrà rimanere una volta ottenuta la protezione, in base all'articolo 7 e alla gerarchia dei criteri per l'assegnazione dello Stato. Ciò non tiene conto né delle aspirazioni dei singoli, o dei loro legami familiari o culturali con alcuni Paesi, né delle concrete prospettive di trovare un'occupazione nei diversi Paesi europei. Chiudo, Presidente. PRESIDENTE: Infatti deve concludere, senatore. GIBIINO (FI-PdL XVII). Pochi secondi, Presidente. Il ministro Alfano, quando ha sottoscritto l'Accordo, non ha considerato che l'Italia è una grande nave nel Mediterraneo e ha creato pericolosissime condizioni di invasione del nostro Paese; troppo piccolo per estensione per raccogliere i milioni di migranti che giungeranno sulle nostre coste a breve. Il mio invito è rivolto al Governo italiano e a tutti i nostri europarlamentari eletti al fine di rivedere subito il Trattato. E il ministro Alfano dovrà scegliere, nelle prossime ore: o fa il segretario del Nuovo Centrodestra o fa quel Ministro dell'interno, silente e operoso a cui siamo sempre stati abituati. Questa commistione di funzione di partito e funzione di Governo, cioè di Ministro dell'interno, non è più auspicabile e sopportabile. [[Applausi dal Gruppo FI-PdL XVII.]] [[PRESIDENTE. È iscritta a parlare la senatrice Padua. Ne ha facoltà.]]
ParlaMint-IT_2014-06-11-LEG17-Sed-260.u22	Signora Presidente, dall'ONU, l'altro ieri, sono state pronunciate queste parole: «La questione immigrazione nel Mediterraneo non è un problema che l'Italia può affrontare da sola». Giunti a numeri e cifre come quelli odierni (anche se i migranti sono tutt'altro che meri numeri e guai a scordare che dietro a quelle cifre si celano nuclei di famiglie composti da persone, da uomini, donne e bambini), è inevitabile che ci sia una risposta primaria all'emergenza e che essa debba arrivare dall'europeizzazione dell'immigrazione. Una reale cooperazione tra i Paesi europei rappresenta ormai un passo necessario e non più rinviabile, un fattore determinante per modificare un approccio che dovrà essere condiviso con gli altri 27 Paesi dell'Unione: se non si collabora su una questione prioritaria come questa, non si troverà una soluzione adeguata e che sappia dare risposte concrete e fattive. C'è quindi innanzitutto una questione legata alla volontà di cooperazione in Europa, che si riversa a cascata nei rapporti tra l'Italia e la Sicilia, terra che - ci tengo a ricordarlo - rappresenta il fulcro geopolitico continentale in tema di migranti. È inevitabile e indispensabile che vengano predisposti programmi di aiuto strutturato, supportati dalle autorità comunitarie ed internazionali, per la costruzione di corridoi umanitari in Africa. Ci sono poi altri due punti sui quali vorrei soffermarmi brevemente. Innanzitutto c'è in gioco una questione morale: chi associa alla parola «immigrazione» solo termini economici, con una finalità di propaganda, scorda il reale fardello che permane nella nostra memoria, legato alle continue violazioni in termini di diritti umani fondamentali. Non che il lato economico per il nostro Paese sia secondario, soprattutto in un momento di crisi come questo, ma ci sono drammi, come quelli cui assistiamo sempre più frequentemente, che superano e oltrepassano i confini nazionali e meritano un'attenzione più puntuale. Dal punto di vista giuridico, poi, appare indispensabile modificare quelle norme europee palesemente non più in grado di rispondere alle criticità attuali. Se l'obiettivo del legislatore era quello di evitare che i richiedenti asilo fossero inviati da un Paese all'altro risulta inconcepibile che, nella situazione emergenziale in cui ci troviamo oggi, l'onere dell'ingresso di masse di povera gente del Nord Africa non si affronti seriamente, secondo un approccio integrato e stabilito da un piano di accoglienza che coinvolga tutti gli attori istituzionali europei. Attualmente l'Italia fa quel che può ed è grazie alla nostra Marina ed all'operazione Mare nostrum che il bilancio delle vittime non ha raggiunto finora cifre da capogiro. Certo, ora è giunto il momento di voltare pagina rispetto ad una misura che, per quanto efficace dal punto di vista umanitario, è pur sempre estremamente onerosa e nata per essere temporanea. Una futura azione europea che sia invece condivisa e permanente dovrà svilupparsi su un doppio binario: al cuore del problema, in Africa, nel tentativo di portare aiuto e soccorso lì dove serve in via immediata; in Europa, dove si gioca la partita delle scelte su politiche che, per loro stessa natura, travalicano i confini nazionali e coinvolgono anche le autorità internazionali. Permettetemi poi di dire una cosa sulla Sicilia, che in tanti hanno nominato: tutti conoscono il nome di bellissime località turistiche più per le problematiche connesse all'immigrazione che per l'assoluta meraviglia paesaggistica di quei luoghi. Faccio un esempio citando un nome che forse a tanti di voi non dirà nulla, ossia Pozzallo, un comune della mia provincia che si trova vicino a casa mia, di circa 19.000 abitanti, ma con la bandierina blu. Chi lo sa più che Pozzallo ha la bandierina blu? Si pensa soltanto all'immigrazione. Come non citare poi Lampedusa, che è luogo di meraviglia e la cui popolazione fa a gara di generosità? Mi rivolgo allora al Governo, che è più che onorevolmente rappresentato dai suoi membri qui presenti: accogliete le istanze che arrivano da quei Comuni, dalla sindaca Nicolini e dal presidente Crocetta e che offrono alla vostra attenzione una richiesta d'aiuto non più derogabile; accogliete le istanze dei Comuni che accolgono i tanti minori in arrivo - che non possono essere lasciati insieme agli altri - e non sono sostenuti economicamente. Trovate per piacere la modalità di ridare luce alla meraviglia di questi luoghi, che hanno incentrato le loro politiche di sviluppo sul turismo. Non ci si ricorda più che il turismo è peculiarità straordinaria per quelle città e quelle comunità, si pensa soltanto ai cadaveri, ai morti ed agli immigrati che sono stati accolti, curati e rispettati, perché esseri umani degni di ogni attenzione; queste comunità, però, vi chiedono attenzione e misure di ristoro. [[Applausi dal Gruppo PD e del senatore Campanella.]] [[PRESIDENTE. È iscritto a parlare il senatore Consiglio. Ne ha facoltà.]]
ParlaMint-IT_2014-06-11-LEG17-Sed-260.u23	Signora Presidente, onorevoli colleghi, dal momento che questo mio intervento mira a portare alla luce alcune questioni legate alla missione Mare nostrum, partirei proprio dal peccato originale che ha innescato una serie di condizioni molto spiacevoli sia per il nostro Paese che per questi immigrati. Lo scorso ottobre, né Letta né i suoi Ministri vollero affiancare alle operazioni di soccorso in mare una decisa azione di prevenzione e deterrenza rivolta a colpire le basi dei trafficanti di uomini sul territorio libico - questo è, signor Presidente, il peccato originale - né pare che quest'azione sia poi stata portata avanti dal nuovo Governo Renzi: nonostante il nuovo Presidente abbia detto al suo predecessore «#enricostaisereno», sappiamo come sono andate le cose. Vede, signor Presidente, all'inizio della missione le organizzazioni criminali non avevano messo in mare nessuna barca per intere settimane: non lo fecero perché pensavano che i nostri militari fossero stati schierati per operazioni di blocco. I libici ancora si ricordano e sono ancora spaventati dai 700 ordigni, tra missili e bombe, che abbiamo lanciato su di loro, nostri alleati, e forse dallo schieramento di navi di un certo tipo, nonché di aerei, piuttosto che di elicotteri; si sono forse spaventati anche perché sul momento pensavano che si trovassero lì per effettuare respingimenti: se questi fossero stati effettivamente realizzati, molti sarebbero anche serviti a far capire che l'Italia non si faceva condizionare in alcun modo da quei criminali. Ma appena hanno scoperto e capito che i nostri militari non erano lì per bloccare loro, ma per salvare i naufraghi, sono tornati a lavorare meglio e più di prima. Da quel momento stanno arrivando, e arriveranno, clandestini da tutte le parti del mondo, con un enorme aumento degli affari delle organizzazioni criminali. Dirò di più. Tanto e più certo è il soccorso da parte delle nostre flotte, tanta e maggiore è l'illusione di un salvataggio sicuro: chiunque abbia una bagnarola da mettere in mare, la utilizzerà con rischi ovvi ed enormi per chi viene trasportato, e il traffico degli uomini sarà solo incentivato. Sta di fatto, signora Presidente, che gli sbarchi saranno più di 60.000. Secondo noi è una stima molto, molto ottimistica. Forse dovremmo prendercela un po' con la natura che ha portato un inverno mite e un mare poco mosso. Sta di fatto che si stimano circa 800.000 persone pronte ad imbarcarsi per entrare nel ventre molle di questa Europa. L'immigrazione clandestina è un problema vero, serio, profondo e drammatico, che non si affronta certo nei salotti buoni, ragionando con i nostri amici radical chic, con la filosofia da quattro soldi, con il buonismo, tantomeno nascondendo i numeri di questa immensa invasione. [[Applausi dal Gruppo LN-Aut.]] Si continua a dare la colpa di questa grandissima immigrazione alle guerre. Ma in quei luoghi le guerre ci sono da quaranta-cinquant'anni e nessuno, se non negli ultimi dieci anni, si era mai sognato di venire in Italia, soprattutto, tra le altre cose, quando il lavoro c'era e c'era per tutti. Onorevoli colleghi, di fronte a questa emergenza, che sta già provocando un disastro umanitario e sociale, tutte le inutili parole e il gran chiacchierare sull'Europa e sulle sue competenze, e soprattutto sulle sue mancanze, rischiano di naufragare come i barconi di questi sfortunati soggetti. Diceva bene il senatore Centinaio prima: aiutiamoli a casa loro, diamo una mano lì, fermiamoli lì. A fronte di tutto ciò, servono precise azioni del Governo, affinché faccia i conti con la realtà, confrontandosi tutti i giorni con il problema, e smetta di parlare di allarmismo da parte nostra, da parte del Gruppo della Lega. Ben venga l'allarmismo, signora Presidente, se serve a scongiurare il peggio, se serve ad agire, se serve per il contrasto a quel buonismo latente che ci sta accompagnando purtroppo da molto tempo. Avevamo sollevato la minaccia di malattie che da tempo avevamo debellato: sono notizie riportate dai giornali di questi giorni. Quanto alla TBC, otto o dieci militari (non si è capito bene quanti) risultano positivi, ma il problema grave è un altro, signora Presidente: quanti di quei soggetti sono scappati dai centri di accoglienza hanno potenzialmente contratto questa malattia e non sono sottoposti a controlli? Non lamentiamoci se poi l'Unione europea non ci aiuta, e non ci aiuta per nulla, a gestire l'emergenza rifiutando anche di accogliere parte dei clandestini. Non lamentiamoci, signora Presidente, perché qualcuno dei nostri partner europei scatenò la guerra in Libia proprio per colpire i nostri interessi. Perché dovrebbero tutelarli adesso? Poi leggiamo che il sindaco di Roma, Marino, rileva i troppi arrivi in città lanciando un allarme sanitario (TBC e HIV). Si lamentano anche il Ministro dell'interno e quello della salute perché questi soggetti arrivano senza preavviso. Ma non è assolutamente vero: si va a cercarli con il radar, vengono portati qui e quant'altro. Il preavviso c'è, eccome. Mare nostrum. Ho capito perché si chiama così: perché abbiamo dei confini che si tagliano con un grissino! [[Applausi dal Gruppo LN-Aut.Congratulazioni.]] [[PRESIDENTE. È iscritta a parlare la senatrice De Pietro. Ne ha facoltà.]]
ParlaMint-IT_2014-06-11-LEG17-Sed-260.u24	Signora Presidente, colleghi, cercherò di essere breve, nonostante la complessità dello scenario descritto e le numerose ripercussioni su altri settori direttamente e indirettamente connessi. Premesso che condivido molte delle preoccupazioni e riflessioni espresse oggi dai colleghi, vorrei ampliare la visuale dalla quale partire per tentare di risolvere o quantomeno arginare la problematica in esame. L'operazione Mare nostrum presenta degli indubbi profili di criticità. La sostenibilità economica e sociale nel lungo termine e soprattutto l'effettiva efficacia dell'operazione come deterrente lasciano ampi spazi a perplessità e scetticismo. La realtà che caratterizza le dinamiche dei flussi migratori della nostra regione è molto complessa e non si presta a facili soluzioni. Quello sotto i nostri occhi è uno scenario che ha visto fallire numerose mezze strategie, che si limitavano a tamponare gli effetti, senza tentare di affrontare le cause che rendono sempre più ingestibile il fenomeno. Solo per fare un esempio, gli obiettivi e il funzionamento dell'agenzia Frontex dovrebbero essere ampliati e ridisegnati alla luce delle nuove sfide regionali. Frontex dovrebbe essere in prima linea sia nel pattugliamento delle acque mediterranee che nel relazionarsi all'insegna di una reale operatività a risposta rapida con i Paesi di origine e di transito dei migranti. In quanto membro della delegazione italiana all'Assemblea parlamentare dell'OSCE, fin dall'inizio dell'anno ho lavorato ad una proposta di risoluzione, sostenuta dalla delegazione italiana e firmata da numerosi parlamentari di diverse Nazioni, che sarà formalmente discussa a fine mese. È quella di cui parlava il senatore Compagna, che per questo ringrazio. La risoluzione rappresenta un appello per una riforma generale delle politiche di immigrazione a livello europeo ed OSCE. Senza una seria riforma generale sull'immigrazione sarà impossibile raggiungere obiettivi strategici in termini di sicurezza, coesione sociale ed economica. A mio avviso, soggetti internazionali come l'OSCE e l'Unione europea non possono ignorare le conseguenze umanitarie delle crisi nel Mediterraneo e devono riuscire a fornire risposte adeguate. In linea con le osservazioni della Commissione europea, è necessario integrare i provvedimenti immediati con programmi ed iniziative a lungo termine, volti ad affrontare alla radice le questioni della migrazione irregolare, in stretta cooperazione con i Paesi terzi e in particolare con i Paesi di origine e di transito. Un altro problema riguarda la dimensione giuridica del fenomeno e, per quanto concerne l'Unione europea, non si può più aspettare per operare una seria riforma di tutto il sistema Dublino, e in particolare del regolamento UE n. 604/2013 del 26 giugno 2013. Le innovazioni di tale regolamento sono marginali rispetto al regolamento n. 343/2003, cosiddetto Dublino II: in particolare, le garanzie di cui all'articolo 33 non sono ancora sufficienti e non rappresentano una soluzione a lungo termine. Dobbiamo innanzitutto modificare la realtà secondo la quale chi riceve la protezione internazionale quasi sempre resta bloccato nel Paese di primo asilo. Tra le richieste formulate all'interno della risoluzione desidero ricordare: la richiesta agli Stati partecipanti all'OSCE di sollecitare una riforma generale della politica di immigrazione a livello nazionale ed europeo; in particolare, la richiesta agli Stati partecipanti, che siano anche membri dell'Unione europea, di garantire una gestione solidale del problema dell'immigrazione e maggiori finanziamenti agli Stati membri chiamati a far fronte alla pressione dell'ingresso in massa di richiedenti asilo. Sono consapevole che organismi come l'OSCE hanno un potere limitato, tuttavia rappresentano luoghi privilegiati per costruire preziose sinergie che valichino i confini nazionali e, in questo caso, per internazionalizzare il problema dell'immigrazione. Dovremmo tutti lavorare sulle cause e non limitarci ad una battaglia sugli effetti, che potrà dare solo risultati parziali. Concludo ribadendo che il Governo italiano, in occasione del semestre di Presidenza dell'Unione europea, ha insieme innanzi a sé una grande occasione ed una grande responsabilità. Il tempo scorrerà velocemente e le questioni da affrontare saranno molteplici, interconnesse, complesse e foriere di accesi dibattiti. Il Governo italiano ha l'occasione di battersi per una riforma radicale della materia a livello europeo e, al contempo, la responsabilità di non fermarsi di fronte agli ostacoli che inevitabilmente sorgeranno. Spero che questa legittima aspettativa non vada delusa per il bene dei cittadini italiani ed europei. [[Applausi dal Gruppo M5S]] [[PRESIDENTE. È iscritto a parlare il senatore Alicata. Ne ha facoltà.]]
ParlaMint-IT_2014-06-11-LEG17-Sed-260.u25	Signora Presidente, innanzitutto ringrazio il sottosegretario Delrio per la sua presenza in Aula, che compensa l'assenza di qualche altro. Onorevoli colleghi, il nostro Paese e la mia Sicilia vivono un'emergenza senza un attimo di tregua. Lo scorso fine settimana circa 8.000 arrivi, quasi 60.000 dall'inizio dell'anno; numeri spaventosi che richiederebbero risposte immediate da parte di un Governo che, tuttavia, continua a parlare al vento. «Un dramma disumano», lo ha definito nei giorni scorsi il sindaco di Porto Empedocle, in Provincia di Agrigento (città del Ministro dell'interno). «Siamo radicalmente fuori controllo in un dramma disumano. Le chiacchiere si sprecano, la credibilità delle istituzioni europee e dei Governi è vacillante». Questo ha detto quel sindaco. Come dare torto a questo sindaco illuminato, nonostante non abbia letto, probabilmente, la relazione programmatica del Governo sulla partecipazione dell'Italia all'Unione europea, con riferimento al tanto decantato semestre di Presidenza italiana? Relazione al cui interno - sottosegretario Delrio - si legge testualmente: «Gli Stati membri dell'UE devono definire ed adottare una strategia comune europea per la sicurezza marittima "entro giugno 2014", mentre per la fine del 2014, vanno elaborati e attuati piani di azione per tradurre in pratica la strategia comune di difesa...». Quindi, piani d'azione da elaborare a fine 2014. Una tempistica che mal si concilia con l'emergenza quotidiana. Una strategia che non tiene conto dell'immanenza e drammaticità del problema, destinato ad acuirsi ulteriormente con la stagione estiva. Una strategia che denota il pressapochismo e la superficialità di questo Governo composto da molti professionisti del bla, bla, bla, con un Ministro dell'interno che continua ad abbaiare alla luna, e sarebbe già un complimento al suo alto ed esclusivo impegno parolaio. Un Governo che, mentre lavorava all'annullamento del reato di immigrazione clandestina, caso unico al mondo, confermava l'operazione Mare nostrum, operazione nobile, in linea col diritto umanitario, alla quale non è stata però affiancata dal Governo Letta e da questo Governo una decisa azione di prevenzione per dissuadere i trafficanti di uomini. Dal momento del varo - non era difficile prevederlo - sono arrivati clandestini e rifugiati da tutto il mondo e l'operazione si è rivelata un drammatico e costosissimo volano, che incentiva le organizzazioni criminali impegnate nella tratta di uomini. Un successo, certo, sul piano umanitario, ma un fallimento sul piano della prevenzione, rappresentando, viceversa, un fattore incentivante. Tale irresponsabile strategia è la causa della grave situazione che sta mettendo a dura prova mezzi, uomini, strutture di accoglienza, ordine pubblico. Il Ministro dell'interno continua ad invocare l'aiuto dell'Unione europea, continua a ripetere che il regolamento di Dublino penalizza l'Italia, in quanto Paese di primo ingresso con accollo dei relativi oneri, omettendo però di dire che quel regolamento l'ha sottoscritto lui medesimo. Continua a ribadire, con le sue consuete suggestioni verbali, che l'Europa deve farsi carico dei profughi e dei richiedenti asilo. Ma l'Europa si fa già carico dei rifugiati e dei richiedenti asilo; già accade, sempre in virtù di quel regolamento di Dublino di cui si invoca la modifica. Semmai dovesse essere modificato tale regolamento, invitiamo il ministro Alfano, qualora fosse ancora in carica, a leggere bene prima di sottoscrivere impegni penalizzanti per il suo Paese e per la sua Sicilia. Il problema è distinguere tra richiedenti asilo politico e clandestini, ed è una distinzione che andrebbe fatta in loco, creando i centri d'accoglienza in Libia ad opera dell'ONU e dell'Unione europea, cosa peraltro auspicata dal commissario europeo Cecilia Malmström. Sicché, nel caso di rifugiati e richiedenti asilo, questi si smisterebbero nei Paesi dell'Unione europea, mentre, nel caso di clandestini, si procederebbe al rimpatrio o all'accoglienza nei Paesi che dovessero manifestare tale disponibilità. È vero, oggi gran parte delle persone fugge a causa della instabilità politica dei Paesi d'origine. Un'instabilità che però l'Occidente ha aggravato, con l'indiscutibile sostegno alle finte primavere arabe ed alla scellerata operazione di guerra in Libia, avversata dal presidente Berlusconi e tuttavia portata a compimento per le insistenze degli alleati, per la loro poca lungimiranza, per la sciocca ostinazione del Ministro degli esteri dell'epoca, non dimenticando le sollecitazioni interventiste del Capo dello Stato. Tutto ciò ha prodotto ai giorni nostri il frutto avvelenato di popoli disperati. Come uscirne? Intanto pretendere che ONU e Unione europea si facciano carico, come detto, di creare celermente centri dì accoglienza in Libia che distinguano tra rifugiati politici e clandestini; stipulare poi accordi bilaterali con i Paesi da cui provengono i migranti, come già accaduto con il Governo Berlusconi, come accade oggi tra Marocco e Spagna. Nelle more, va da sé, bisogna interrompere Mare nostrum, ma soprattutto bisogna passare dalle parole ai fatti e bisogna farlo in fretta perché la situazione è più grave di quanto si possa immaginare. In ultimo - ma è stato già ribadito - sarebbero una decina i militari della nostra Marina, impegnati nell'operazione Mare nostrum, risultati positivi al test della tubercolosi. Esiste per caso - chiediamo al Governo, al sottosegretario Delrio o a chi per lei domani dovesse presentarsi - un piano sanitario per tutelare la salute dei cittadini, delle Forze dell'ordine, dei nostri militari, di quanti impegnati nelle operazioni dì soccorso? Sono state assunte iniziative per rafforzare i controlli? Perché se non è allarme sanitario poco ci manca. Un Governo che non dovesse rendersi conto - come sembra - di quanto grave sia la situazione è un Governo destinato ad una breve corsa. PRESIDENTE. È iscritto a parlare il senatore Verducci. Ne ha facoltà.
ParlaMint-IT_2014-06-11-LEG17-Sed-260.u26	Signora Presidente, rappresentanti del Governo, è stato detto in quest'Aula, nel nostro dibattito, del costo dell'operazione Mare nostrum. È un costo che ci pesa, in una situazione di così grave crisi economica e di insicurezza; eppure quello è il costo che noi dobbiamo sostenere per sanare la ferita, la vergogna, come l'ha chiamata il presidente della Repubblica Giorgio Napolitano, il 3 ottobre dello scorso anno, di fronte alla morte di quelle 366 persone, di fronte alle bare in quella spianata a Lampedusa. È il costo per passare dalla vergogna alla credibilità che oggi il nostro Paese ha riconquistato in Europa grazie a questa operazione, Mare nostrum, che ha permesso di salvare più di 50.000 vite umane. Chiedo allora a me stesso e a questa Assemblea quale sia il costo di una vita umana, quanto ci costino le immagini di quei corpi in fondo a quel nostro mare. Noi su questo oggi dobbiamo decidere. La stessa espressione «Mare nostrum» allora dice tutto: è la forza evocativa di un nome, il mar Mediterraneo, il mare dov'è nata la civiltà occidentale; è il simbolo del diritto ad essere cittadini, a realizzare il proprio progetto di vita. Quando parliamo di chi non ce l'ha fatta ed è rimasto in fondo al Mare nostrum, parliamo di chi, fuggendo dalla Libia, dalla Siria, dall'Eritrea, dalla Somalia, è in larga parte non clandestino. Ma lo sappiamo: quando può arrivare in Europa, è richiedente asilo, e noi siamo tenuti a dare asilo, perché questo ce lo impone la nostra Costituzione, ce lo impongono le regole della nostra Europa. Questa è la vicenda su cui noi oggi siamo chiamati a decidere, che interroga, certo, le nostre coscienze ma interroga soprattutto la nostra responsabilità politica. Noi qui dobbiamo dare risposte, non fare demagogia; dobbiamo dare soluzioni e non lucrare sulla paura. Allora, ecco, in questa vicenda c'è l'enormità di quello che abbiamo alle spalle. C'è un sito che si chiama «Fortress Europe» che calcola quanti siano i morti nel nostro Mediterraneo dal 1988 ad oggi: sono 19.720. È quella che Papa Francesco ha chiamato anche lui, nel primo viaggio che ha voluto fare proprio a Lampedusa, la globalizzazione dell'indifferenza, richiamandoci a stare dalla parte degli umili e delle periferie. Questo, a mio avviso, significa Mare nostrum, e se noi siamo dovuti intervenire con Mare nostrum - lo dico con forza ai colleghi della Lega, soprattutto, che qui sono intervenuti - è perché abbiamo avuto a lungo politiche che sono state sbagliate e fallimentari: politiche che hanno inasprito e irrigidito l'atteggiamento nei confronti dell'immigrazione, avendo come unico risultato quello di ampliare le aree di irregolarità, di marginalità, con il fallimento della politica vergognosa dei respingimenti, del reato di clandestinità, che in realtà ha ridotto dal 2002 al 2009 i rimpatri che ci sono stati dall'Italia, oltre a garantirci poi procedure d'infrazione in Europa e interventi della Corte europea dei diritti dell'uomo. Ecco, in realtà noi italiani oggi dobbiamo reclamare all'Europa, per la credibilità che abbiamo riconquistato grazie a questa operazione, che ci sia finalmente, con decisione, una politica europea: una politica innanzitutto per il Mediterraneo, e quindi una politica europea per l'immigrazione. Dobbiamo chiedere e reclamare una conferenza internazionale sulla Libia, intervenire finalmente con una cooperazione internazionale che possa sanare quelle guerre, quei conflitti, quelle persecuzioni da cui in tantissimi, anche in queste ore, a migliaia scappano. Servono interventi diretti ed efficaci in Africa e in Medio Oriente, a sostegno di quelle economie locali (solo così saranno sempre di meno ad andarsene), a sostegno di quei processi di democratizzazione per lottare contro gli estremismi e le carestie. L'Unione europea ha il compito di esserci: non può esistere solamente quando reclama a tutti i Paesi, anche a quelli più deboli, i vincoli fiscali, i vincoli di bilancio e poi scaricare proprio sui Paesi più deboli la tenuta solidale del nostro Continente. A quel vincolo di solidarietà richiamiamo l'Unione europea oggi perché vogliamo che l'operazione Mare nostrum cambi di segno; non che venga cancellata, non che si riduca ma che invece venga ampliata, che avvii una nuova fase, che diventi a tutti gli effetti strumento europeo. Ne abbiamo l'opportunità anche per l'auspicio e la speranza che la Presidenza italiana del semestre porta con sé. Innanzitutto, intervenendo - come è stato detto - sulla revisione del regolamento del cosiddetto Dublino III. In Consiglio d'Europa, nella Commissione immigrazione, qualche giorno fa la delegazione italiana ha ottenuto un importante risultato: l'accoglimento della richiesta di revisione che permetterà a coloro che richiedono asilo di andare là dove chiedono, e non solo di stazionare nei Paesi di primo sbarco e di prima accoglienza. E poi, la lotta senza quartiere, che è inscritta dentro Mare nostrum: non solo la salvezza delle vite, ma la lotta senza quartiere agli scafisti, ai trafficanti. Qualche giorno fa il ministro Orlando ha ottenuto che la Commissione delle Nazioni unite per la prevenzione del crimine e la giustizia penale attuasse una delibera che inasprisce e chiede cooperazione internazionale contro il traffico degli scafisti. PRESIDENTE. La invito a concludere, senatore Verducci. Concludo dicendo che oggi decidiamo, in definitiva, sul destino di migliaia di persone, ma anche sul destino della nostra civiltà, della nostra Europa. Faremo questo stando vicini, con la speranza che essi ci trasmettono, ai tanti sindaci che reclamano lo stato di emergenza e ai quali dobbiamo rispondere, ma soprattutto ai tanti cittadini che in queste ore, non solo in Sicilia (soprattutto in Sicilia, ma anche in Puglia e in Calabria) stanno cercando beni di prima necessità per i tantissimi che sono sbarcati senza nulla. Questo penso ci sia dovuto quest'oggi. [[Applausi dal Gruppo PD]] [[PRESIDENTE. È iscritta a parlare la senatrice Stefani. Ne ha facoltà.]]
ParlaMint-IT_2014-06-11-LEG17-Sed-260.u27	Signora Presidente, nel 2013 gli sbarchi sono stati 43.000, nel 2014 siamo già a 50.000, un dato notevolmente maggiore a quello registrato nel 2013. Gli scafisti arrestati sono 150, 300.000 euro al giorno i soldi spesi per l'operazione Mare nostrum. L'utilizzo di una fregata classe Maestrale costa 60.000 euro al giorno, la nave San Marco 45.000 euro; gli elicotteri AB 212 costano 4.000 euro ogni ora di volo, gli EH101 dai 7.000 ai 13.000 euro. Totale: circa 10 milioni di euro - o anche di più - al mese. Vitto e alloggio costano 30 euro, esclusa IVA, cui si sommano un pocket money di 2,5 euro al giorno, tessera con ricarica telefonica di 15 euro, assistenza e cure sanitarie e 11 centri di identificazione ed espulsione (sei chiusi nel 2013). L'Italia, con 2.125.490 visti, risulta essere il secondo Paese nell'area Schengen per numero di visti... e noi questa sera ci troviamo a parlare di un'emergenza assoluta e non abbiamo nemmeno il Ministro! Con tutto il rispetto per il Sottosegretario che qui rappresenta il Governo, di fronte ad una situazione di questo genere noi dovevamo avere, ed abbiamo la pretesa di avere, qui il Ministro. [[Applausi dal Gruppo LN-Aut e del senatore Gibiino.]] Quindi, caro ministro Alfano, si ricordi della sua funzione, ricordi che qui siamo di fronte a dei numeri che denunciano quello che sta accadendo. Tutte le operazioni che sono state condotte fino adesso non solo sono un fallimento, ma si sono tradotte, perdonate l'espressione, in un incentivo, quasi in un aiuto al determinarsi di questo vero e proprio disastro umanitario. Ci troviamo ora con le nostre coste praticamente invase da una popolazione che comprendiamo benissimo essere in una situazione di gravissima difficoltà, ma con questo progetto, che poi è stato arricchito da altri begli interventi, a nostro avviso non si è fatto altro che aggravare una già grave situazione. Ricordiamoci tutta la questione che era sorta sullo ius soli, le nefande ed infauste dichiarazioni della ministro Kyenge riguardo al diritto alla cittadinanza. Poi c'è stata l'abrogazione del reato di immigrazione clandestina, un altro passaggio gravissimo che ha praticamente reso l'Italia debole nei confini, debole nell'affrontare questa problematica, che resta e resterà ancora grave finché non verranno approntate le vere ed ormai assolutamente necessarie soluzioni per riuscire a venire fuori da questa situazione. Qui invece il problema è stato affrontato all'italiana, come succede sempre, ma dobbiamo dire al Ministro, al Governo, a tutti voi della maggioranza che occorre coraggio nell'affrontare anche queste situazioni. Non stiamo parlando solo di denaro, anche se comunque, come è stato accennato dai colleghi che mi hanno preceduta, vi sono stati notevolissimi esborsi, un carico economico enorme per il Paese: e non stiamo parlando della Germania, ma dell'Italia, con i suoi conti, con il problema della copertura degli 80 euro al mese in busta paga. [[Applausi dal Gruppo LN-Aut.]] Ci troviamo qui invece a prevedere e ad approntare un sistema onerosissimo, costosissimo per un bilancio dello Stato che è già in difficoltà. PRESIDENTE. Senatrice Stefani, la invito a concludere. Stiamo parlando però anche di un costo in termini di vite umane. Dobbiamo capire che occorre assumere delle decisioni coraggiose, che significa anche capire che probabilmente chiudendo questo progetto salviamo queste persone. [[Applausi dal Gruppo LN-Aut.]] Se invece continuiamo ad incoraggiarle a venire nel nostro territorio, ci troveremo delle persone disperse, allo sbando, con dei problemi sanitari non da poco. Mi permetto soltanto un appunto: il Gruppo della Lega Nord ha presentato un'interrogazione proprio a questo riguardo, in particolare con riferimento alla Forze di polizia che vengono a contatto con queste povere persone che purtroppo non sono state nemmeno controllate. Siamo di fronte ad un'emergenza umanitaria e sanitaria che va affrontata; quindi, coraggio Alfano, prenda le sue decisioni. [[Applausi dal Gruppo LN-Aut.]] [[PRESIDENTE. È iscritto a parlare il senatore Battista. Ne ha facoltà.]]
ParlaMint-IT_2014-06-11-LEG17-Sed-260.u28	Signora Presidente, onorevoli colleghi, rappresentanti del Governo, l'operazione militare ed umanitaria nel mar Mediterraneo meridionale denominata Mare nostrum è iniziata nell'ottobre del 2013 per fronteggiare la crescita esponenziale dei flussi migratori nei canali di Sicilia, durante i quali si sono consumate tragedie di dimensioni impressionanti, con la perdita di numerose vite umane. Purtroppo, come prevedibile, la situazione presenta ancora caratteri di criticità ed emergenza. Non si ferma, infatti, la scia di morte in quel tratto di mare, una situazione drammatica che non può e non deve lasciare indifferente l'Unione europea. Ribadiamo, nella nostra mozione, che l'Italia non può essere lasciata sola a gestire tali eventi. Proprio in questi giorni l'ONU, tramite un suo portavoce, ha riconosciuto che la questione degli immigrati nel Mediterraneo non è un problema che il nostro Paese può affrontare senza supporti esterni. Siamo costretti a sopportare un peso troppo grande, ma l'Italia altro non è che un punto di entrata dal Nord Africa e dal Medio Oriente per questi migranti, che spesso approdano sulle nostre coste nella speranza di ricongiungersi con i loro familiari in altri Paesi d'Europa. L'impossibilità, per molti di loro, di trasferirsi liberamente in altri Stati dell'Unione europea, dove spesso risiedono parenti già da tempo integrati ed insediati ha comportato che molti potenziali beneficiari di protezione internazionale rifiutano di espletare le procedure di riconoscimento una volta giunti in Italia, nella speranza di poter raggiungere i propri congiunti nei Paesi del Nord Europa, anche clandestinamente. Alla luce di tali fatti la sola risposta italiana a questa situazione risulta del tutto insufficiente. È necessaria, pertanto, una risposta internazionale. Sono ormai trascorsi circa sette mesi dalla tragica vicenda di Lampedusa, che provocò la morte di 366 migranti, e gli sbarchi sulle coste italiane ancora non conoscono tregua. Dall'inizio dell'anno gli arrivi sono stati circa 52.000. Le questure e le prefetture siciliane sono al limite del collasso in quanto, ormai, la vicenda sembra non avere più i connotati di un'emergenza, ma piuttosto di una situazione strutturale. Vorrei, inoltre, ricordare e lodare il lavoro svolto quotidianamente dai nostri soccorritori, che non si risparmiano, impiegando tutte le loro energie, ma ormai provati e troppo spesso impotenti rispetto alla permanente emergenza. Qui voglio riprendere quanto ho sentito in una testimonianza, lanciata da «Radio Radicale», di un militare, operante nel settore della sanità, sulla questione dei contaminati da tubercolosi. Tale testimonianza smentisce quanto ha detto ieri il Capo di Stato maggiore. Alcune unità navali, pur di intervenire nell'emergenza umanitaria e di soccorso, sono partite senza concludere le profilassi vaccinali. Le unità navali non hanno ottenuto le deleghe alla vaccinazione dei centri vaccinali di riferimento. Il tutto è stato normato da una circolare dell'ispettorato di sanità della Marina militare. Vorrei qui sottolineare che, come già fatto in altre occasioni, bisogna chiedere al Governo di avere maggiore attenzione soprattutto a tali questioni, quando si parla di profilassi, e di aver cura dei propri militari. Dunque, gli Stati membri dovrebbero mostrare solidarietà e agire al fine di ridurre il rischio che tali drammi si ripetano. È giunto il momento di tradurre le parole in atti. L'Unione europea non ha altra possibilità se non quella di affrontare con dignità e con giustizia tale criticità, tentando altresì di fornire delle risposte concrete e risolutive. Occorre rafforzare maggiormente gli accordi internazionali e, al tempo stesso, occorre rendere reale e operativa l'iniziativa di pace per quei Paesi devastati da guerre incessanti. Sarebbe altresì opportuno creare canali umanitari sicuri, che consentano a queste persone di spostarsi in sicurezza e che allo stesso tempo li sottraggano dallo sfruttamento dei trafficanti. Con l'imminente avvio del semestre di Presidenza italiana dell'Unione europea, il Governo italiano avrà una grande occasione per affrontare il problema dei flussi migratori e porre un accento internazionale sulla questione affinché la gestione delle centinaia di migliaia di persone che fuggono dalla miseria e dalle guerre non rimanga di nostra esclusiva competenza. È necessario combattere questa battaglia per il bene dell'Italia e dell'Europa, che, ad oggi, su questi temi non ha oggettivamente ancora elaborato una visione politica comune ed un progetto di difesa delle frontiere che preveda l'accoglienza dei richiedenti asilo all'altezza di una potenza mondiale. È competenza dell'Unione europea affrontare per via diplomatica tali vicende di politica internazionale che rappresentano la radice dei flussi migratori, cercare di concludere accordi più incisivi con i Paesi di origine dei profughi, soprattutto adottando tutte le necessarie misure atte a predisporre una strategia comune di difesa delle frontiere marittime, di soccorso in acque internazionali e di accoglienza dei richiedenti asilo in tutti gli Stati membri. È indispensabile, come richiesto nei nostri impegni, coordinare Frontex, Eurosur e Mare nostrum, anche al fine di evitare duplicazioni delle funzioni e disfunzioni nelle operazioni e nella raccolta dati. Infine, sul piano programmatico, è assolutamente necessario modificare i criteri enunciati nel regolamento Dublino III, allo scopo di favorire un ampliamento delle possibilità di ricongiungimento con i propri familiari dei richiedenti protezione internazionale. Il succitato regolamento, che era nato per contrastare il fenomeno della presentazione della richiesta di protezione in più Paesi (il cosiddetto asylum shopping ) , allo stato attuale appare tuttavia del tutto inadeguato a gestire i flussi migratori. Il problema principale che presentano tali disposizioni è quello di impedire la necessaria solidarietà europea nella gestione delle domande di protezione e di incentivare fenomeni di fuga collettiva dai centri di prima accoglienza e, pertanto, di clandestinizzazione dei migranti. I flussi migratori, infatti, hanno subìto negli anni un radicale cambiamento. Sono sempre più connessi all'instabilità politica di Paesi martoriati da guerre atroci e devastanti e solo in via residuale hanno giustificazioni emergenziali o di mero carattere economico. Auspichiamo dunque, e concludo, che il Governo adotti, nelle opportune sedi europee, ogni iniziativa utile a trasformare l'operazione Mare nostrum in una missione dell'Unione europea, al fine di gestire nel miglior modo possibile una crisi tanto grave e drammatica. [[Applausi dal Gruppo Misto-ILC e dei senatori Serra e Vattuone]] [[PRESIDENTE. È iscritto a parlare il senatore Mario Mauro. Ne ha facoltà.]]
ParlaMint-IT_2014-06-11-LEG17-Sed-260.u29	Signora Presidente, il senso del mio intervento è fornire qualche elemento utile all'Assemblea e, mi auguro, anche al Governo per la messa a punto di una strategia credibile di quello che possiamo fare nei confronti dell'Unione europea e della comunità internazionale al fine di ottenere risultati significativi in ordine al problema di carattere epocale che è stato affrontato pro tempore dalla missione Mare nostrum. Dico questo perché molto si è speso, anche nella discussione, per evidenziare la natura umanitaria della missione Mare nostrum e pochissimo si è detto di ciò che riguarda la dimensione della sicurezza e di ciò che oggi rappresenta oggettivamente un limite, perché quella dimensione di sicurezza non è perfettamente compiuta. Voglio in questo senso chiarire alcuni passaggi che mi sembra possano essere illuminanti al fine di ottenere risultati concreti. Che cosa possiamo chiedere all'Unione europea? Certo, possiamo porre questioni di principio. Grave infatti, e veramente curioso, è che, a distanza di tanti anni dalla realizzazione della costruzione europea, se passi avanti si sono compiuti in ordine all'abbattimento di fatto dei confini interni dei Paesi membri, quando si parla dei confini esterni questi tornino desolatamente sotto la competenza nazionale. È chiaro tuttavia che insistere, pure nelle sedi di merito, per evidenziare che è possibile conseguire questo scopo, ha tempi lunghi o quanto meno medio-lunghi. Che cosa si può invece perseguire nel breve termine, tenuto conto che se battiamo sull'aspetto dell'accoglienza dei rifugiati e dei richiedenti asilo, e anche semplicemente sulla considerazione di chi è nello stato di migrante clandestino, non riusciremo ad ottenere nel breve tempo risultati congrui? La verità è che l'unica strada che possiamo battere è legata a ciò che ha portato alla realizzazione da parte dell'Unione europea di grandi operazioni antiterrorismo, come l'operazione Atalanta, operazione che ha permesso ai Paesi membri di spendersi per arginare un fenomeno parimenti epocale e grave come la pirateria contro beni e merci di Paesi membri dell'Unione europea. Che cosa ci manca per poter battere questo tasto? La verità è che fin dall'inizio delle prime operazioni di Mare nostrum si è reso evidente un dato inoppugnabile, e cioè che a beneficiare di quei traffici sono non solo organizzazioni criminali, ma anche organizzazioni terroristiche. Questo è nei rapporti dei servizi segreti algerini, nei rapporti documentati di molte inchieste giornalistiche, svolte anche da giornalisti italiani, nei rapporti della nostra intelligence e nelle iniziative della nostra magistratura, come quelle volute dalla procura di Catania. Quando le navi della Marina militare, applicando la Convenzione di Montego Bay, hanno preso d'assalto - perché anche questo ha fatto Mare nostrum - navi nel centro del Mediterraneo, traendo in arresto inizialmente 16 membri egiziani di quella nave, che cosa ha dimostrato quella operazione? Che la TBC in quel caso l'avevano contratta non i nostri militari ma quei 16 egiziani. E dove l'avevano contratta? Dai genotipi del DNA risulta l'abbiano potuta contrarre in due soli posti al mondo: il Waziristan e l'area Sud dell'Afghanistan. Di cos'altro abbiamo bisogno per capire che i terroristi fruiscono e lucrano anche su ciò che la criminalità organizzata fa a proposito del traffico di esseri umani? Di cos'altro abbiamo bisogno per renderci conto che molti, la differenza di numero di quelli che si sono avvalsi di questo passaggio in mare vengono dalle coste dell'Egitto e non della Libia? Si sono imbarcati ad Alessandria d'Egitto, su grandi navi per più di mille persone, non su piccole navi. Bisogna capire che c'è una dimensione di sicurezza in Mare nostrum e capire che questa dimensione di sicurezza è l'unica piattaforma sulla quale realisticamente si può chiedere all'Unione europea un intervento, perché è obbligata, come nel caso di Atlanta, a intervenire se parliamo di terrorismo. Su questo infatti in gioco non c'è il numero di rifugiati che ci siamo presi, contendosi con la Germania e gli altri Paesi chi debba fare di più, ma c'è un principio semplice e sacrosanto: se c'è il terrorismo di mezzo si interviene manu militari applicando la Convenzione di Montego Bay consegue che devono intervenire gli altri Paesi europei. Questa strada è stata battuta già dal Governo precedente. Ricordo la lettera indirizzata anche dal ministro Bonino in una sede peculiare che chiamava in causa il rappresentante dell'Unione europea Ashton a dirimere questo particolare problema. Mi auguro che il Governo prosegua e insista su questa strada, perché evidentemente ha effetti immediati. Immediatamente l'Unione europea, nel momento in cui venga conclamato che c'è un interesse da parte di gruppi terroristici a conseguire il sostegno a questi traffici, deve prevedere l'intervento delle Marine militari. Questo non deve far dimenticare le implicazioni di carattere umanitario. Ci siamo mossi perché 328 persone in una notte hanno persone la vita e molte altre prima di loro. Possiamo anche dire che, da quando quell'operazione è cominciata, questo bilancio della morte ha avuto riscontri oggettivamente di segno contrario? Possiamo e dobbiamo dirlo, non solo per vantare un risultato numerico, ma anche per esprimere un monito e, dovendo assumere la responsabilità della visione e della conduzione dell'Unione europea per sei mesi, per far sì che questa diventi la base concreta di una trattativa che, sulla scorta delle osservazioni che facevo poc'anzi, possa risultare peculiare e qualificante. Mi preme poi fornire un ulteriore chiarimento. Sento molto parlare delle spese di Mare nostrum. È vero, sono 10 milioni al mese. Vorrei che ricordassimo che gran parte di questo importo sarebbe comunque speso per i bisogni della Marina militare, perché sono gli importi dediti all'esercizio della Marina militare stessa. Mare nostrum ha semplicemente spostato le navi che dall'alto Adriatico all'alto Tirreno avevamo in giro per questa parte del Mediterraneo per fare esercitazioni, cui si aggiunge il di più che si dava alle truppe che venivano impiegate per quelle esercitazioni, mettendole nel centro del Mediterraneo. Per cui, il delta vero non sono 10 milioni, ma un milione e mezzo di specificità dedita a questa operazione. Tutti gli altri soldi avremmo comunque dovuto spenderli, perché chi pensa di tenere una nave in porto per dieci mesi facendola arrugginire? Chi pensa di tenere soldati in porto per dieci mesi facendoli arrugginire dal punto di vista dell'operatività? È giusto quindi rimarcare che noi abbiamo bisogno degli aiuti di molti; ma è anche bene fare questo non con logica di schieramento, ma volendo servire lo scopo comune, di cui si deve fare interprete il Governo, di contribuire a risolvere un problema, avendo nel contempo chiaro che la soluzione del problema è affidata a una cifra di civiltà che questo tipo d'intervento ha garantito al nostro Paese [[Applausi dal Gruppo PI e del senatore Gotor.]]
ParlaMint-IT_2014-06-11-LEG17-Sed-260.u30	Vorrei salutare la rappresentanza della Federazione italiana dei medici pediatri di Catania presente nelle tribune. Benvenuti al Senato. [[Applausi.]]
ParlaMint-IT_2014-06-11-LEG17-Sed-260.u31	Signora Presidente, il mio sarà un intervento brevissimo, che esula dalle considerazioni di tipo prettamente politico che sono state fatte sinora. Voglio infatti richiamare l'attenzione su un altro aspetto legato a queste vicende, quello umano e culturale, del quale non ci si deve mai dimenticare quando si approccia questo genere di questioni. Il dramma degli sbarchi, ai quali assistiamo quotidianamente e che non interessano solo il mar Mediterraneo (avvengono, per esempio, anche alle isole Canarie), ci ricorda un passato del quale portiamo ancora memoria, una memoria che tuttavia non è debitamente conservata, né debitamente trasmessa alle generazioni più giovani. Questa mancanza di trasmissione e questa trascuratezza fanno in modo che si ingenerino poi nel nostro Paese - e non solo - tutti quei fenomeni legati alle dinamiche migratorie, che sono stati spesso usati ideologicamente, nel bene e nel male, durante i dibattiti che intorno a tali questioni si sono accesi almeno negli ultimi vent'anni, se non di più ormai. Ricordo che in Italia questi temi sono di memoria più recente, più giovane, mentre ci sono altri Paesi dell'Unione europea che hanno conosciuto ed hanno dovuto affrontare queste problematiche e queste dinamiche già tantissimi anni fa, all'indomani dell'indipendenza di quelle che erano le colonie, i coloni e che, per secoli, hanno alimentato le economie di imperi che avevano il loro centro proprio qui in Europa. Queste dinamiche coloniali, tra l'altro, non sono finite, ma si sono semplicemente trasformate in dinamiche di neocolonialismo, che hanno ingenerato tutta una serie di vicende politiche e sociali nei Paesi nei quali oggi si vive in eterno conflitto. Di queste vicende non possiamo non ritenerci - anche in senso lato, perché noi viviamo nell'epoca moderna e a quel tempo non c'eravamo, ma c'erano i nostri padri e i padri dei nostri padri - quanto meno responsabili, perché parte gran parte del nostro benessere è stato costruito nei secoli proprio in quelle terre, e tutt'oggi da quelle terre arriva ancora gran parte delle risorse utilizzate per generare la nostra ricchezza. Occorre dunque recuperare questa storia e ricordarci anche del fatto che molte di queste persone vivono prigioniere nei propri Paesi di origine. Per noi è normale possedere un passaporto o una carta di identità e poterci muovere ovunque nel mondo: gran parte di queste popolazioni, invece, è prigioniera. Prima il senatore Mario Mauro ha ricordato la Convenzione di Montego Bay: non essendo questa la mia materia, immagino si riferisse alla Montego Bay giamaicana, ma, anche ove non sia così, voglio ricordare comunque il caso della Giamaica, Paese lontano da noi, ma nel contempo a noi molto vicino per le dinamiche storiche che l'hanno interessato e che stanno interessando ancora noi oggi. Un cittadino giamaicano non può uscire dal suo Paese liberamente: per venire in Italia, per esempio, deve avere una lettera di invito e deve dare delle garanzie economiche. Per noi è scontata la libertà di circolazione, per tante altre persone no. Probabilmente chi riesce a racimolare le risorse per poter fare la traversata (racimolare è un eufemismo, perché si tratta di risorse economiche ingenti) con molti meno soldi potrebbe acquistare un biglietto aereo e recarsi direttamente nei luoghi di destinazione, perché sappiamo benissimo che oggi i Paesi del Sud dell'Europa sono diventati per lo più di transito verso destinazioni altre, soprattutto del Nord dell'Europa. Per questo mi piacerebbe allora, ogni qualvolta si discute di questi temi, sentire esprimere anche la volontà di approcciare i problemi all'origine, tramite tutte le attività diplomatiche necessarie, per fare in modo che in questi stessi Paesi si arrivi ad una democrazia veramente attuata ed esercitata e che si possa dare a queste persone la possibilità di muoversi liberamente. Così facendo, forse, si potrà arrivare anche ad arginare il fenomeno degli attraversamenti per così dire clandestini. [[Applausi dal Gruppo M5S e dei senatori Orellana e Bencini]] [[PRESIDENTE. È iscritta a parlare la senatrice Bernini. Ne ha facoltà.]]
ParlaMint-IT_2014-06-11-LEG17-Sed-260.u32	Signora Presidente, vorrei prima di tutto ringraziare, e lo faccio sinceramente, il sottosegretario alla Presidenza del Consiglio dei ministri Delrio per l'attenzione, la competenza, la capacità e la pazienza con cui ha assistito a questo dibattito che per noi è assolutamente fondamentale; quando dico noi non intendo solamente il nostro movimento politico, ma tutto il nostro Paese. Ringrazio altresì il sottosegretario Scalfarotto che, con uguale competenza e pazienza, ha fatto le veci di chi però qui avrebbe dovuto esserci, per proprio mandato e obbligo istituzionale. [[Applausi dal Gruppo FI-PdL XVII]] Sto parlando del ministro dell'interno Angelino Alfano, che oggi ci sta mancando moltissimo proprio perché questa missione, questa operazione, la più parte dei disagi che da questa discendono, sono di sua diretta competenza e responsabilità. Colleghi, la solidarietà, quella vera, che ha a cuore il bene dei profughi e degli italiani che, generosamente, ogni giorno in Sicilia, in Calabria e in Sardegna, si prodigano per salvare la vita di chi affronta i viaggi della morte, quella solidarietà, che è per noi l'unica concepibile, semplicemente non esiste in assenza di un'attività di governo del territorio. Se manca il governo, manca la solidarietà, e noi qui ci troviamo oggi a discutere ancora di una situazione non governata, fuori controllo; di più, una catastrofe prevedibile. Lo dicono i sindaci delle zone che subiscono continuamente questi sbarchi. Una situazione frutto dell'imprevidenza e dell'irresponsabilità. Mi spiace che il senatore Mauro si sia allontanato, perché vorrei sottolineare questo aspetto: abbiamo scientemente mandato allo sbaraglio le nostre navi e i nostri militari nel tentativo illusorio di arginare un'invasione, in realtà favorendola. Con tutto l'inevitabile corollario di tragedie e di morte, di cui, colleghi, non possiamo però ipocriticamente stupirci. La nostra mozione porta la data del 6 maggio. Le cifre di allora parlavano di 25.000 migranti via mare arrivati in Italia da gennaio. In poco più di un mese, il numero ha superato i 50.000, è più che raddoppiato. Le strutture d'accoglienza, già allora al collasso per ammissione degli stessi dirigenti o perché insufficienti, distrutte o inadeguate, oggi versano in una condizione che è scandalosa per un Paese civile. Se l'ipotesi emersa ieri nell'incontro del ministro dell'Interno Alfano, che qui avremmo tanto desiderato avere e con cui avremmo desiderato poterci confrontare, con il presidente dei Comuni italiani, Fassino (lui, sì, per fortuna lo ha incontrato), e con i sindaci siciliani, è quella di portare da 9.000 a 20.000 i posti previsti dal sistema SPRAR di protezione per profughi e rifugiati, vi diciamo subito che noi non ci stiamo. La previsione, se si mantengono i ritmi attuali, è che quest'estate gli sbarchi superino le 100.000 unità. Lo stesso Ministro della difesa ha ammesso ieri molto chiaramente che ormai la Marina è allo stremo e non regge più il peso di questa invasione, favorita proprio dall'avanzamento della linea di avvistamento e soccorso, che è il fulcro dell'operazione. I sindaci siciliani denunciano una situazione fuori controllo. L'Alto commissariato per i rifugiati ha espresso sconcerto per 400 persone provenienti principalmente da Siria, Somalia e Africa subsahariana che sono state caricate sui pullman e abbandonate nei parcheggi di Roma Anagnina e Milano Rogoredo. Sono ripartiti gli sbarchi in Sardegna, a Chia, con barconi dai quali i migranti si gettano in acqua una volta avvistati e poi fanno perdere le loro tracce. I nostri marinai, che si stanno comportando, come sempre, in una maniera meravigliosa, con la consueta professionalità e generosità, sono esposti a un crescente rischio sanitario, se è vero, come ricordato anche dal senatore Mauro, è una notizia di ieri, che otto di essi sono stati trovati positivi al test della tubercolosi. E, purtroppo, non si parla solo di tubercolosi. Noi stiamo rivivendo nel nostro Paese, delle patologie e delle malattie ormai dimenticate da lustri. Stiamo parlando di lue, di poliomelite, di scabbia. I morti in mare non si contano più. Fino allo scorso anno Fortress Europe aveva contato 6.200 annegati solo nel Canale di Sicilia - missione umanitaria - e più della metà (4.790) risultano a tutt'oggi dispersi. Questo 2014, nonostante Mare nostrum sia stata presentata come un'operazione di salvataggio di vite umane, rischia di far registrare un bilancio effettivo superiore, in ragione dell'aumento delle traversate, anche rispetto all' annus horribilis del 2011, quello delle sciagurate primavere arabe, purtroppo tanto osannate da una certa parte politica. Non parliamo poi dei costi, che si scaricano tutti sull'Italia, nell'incapacità del Governo Renzi d'imporre all'Unione europea il tema dell'immigrazione come una priorità di tutto il Continente, quale invece è: e mi riferisco proprio a quell'Unione europea della quale sta inutilmente (sotto questo profilo è evidente) per assumere la Presidenza per sei mesi. La missione Mare nostrum già di per sé costa 9 milioni di euro al mese, come stima minima: ci dice il senatore Mauro che li avremmo spesi comunque, ma intanto li paghiamo. Fino ad un paio di mesi fa, il costo dell'accoglienza per lo Stato italiano, una volta sbarcati a terra i migranti, era stimato in 200 milioni l'anno. Ieri, nelle stime del sindaco di Catania, Bianco, sono già diventati 300. Per ogni immigrato lo Stato spende una media di 55 euro al giorno; i centri di identificazione ed espulsione operativi sono quelli di Bari, Caltanissetta, Roma, Torino e Trapani-Milo, ma sono già una seconda linea... PRESIDENTE. La prego di concludere, senatrice Bernini. BERNINI (FI-PdL XVII). La ringrazio, signora Presidente, le chiedo solo un minuto. PRESIDENTE. L'ha già superato, siamo ad un minuto e mezzo oltre il tempo assegnatole. Prego, concluda. BERNINI (FI-PdL XVII). Il messaggio che l'Italia manda all'Africa con Mare nostrum è che chiunque arrivi sarà soccorso e accolto e che la speranza sarà coronata dal sogno. La realtà è un'altra: la mafia dei trafficanti di uomini è, di fatto, la prima beneficiaria della generosità del Governo italiano. È bello che i migranti messi in salvo ringrazino applaudendo i marinai delle fregate sulle banchine dei porti siciliani, ma non è bello che quegli stessi migranti (tra i quali è spesso impossibile discernere i profughi dai clandestini, se non dai criminali) siano attirati da Mare nostrum in un circuito che è di per sé criminale, potenzialmente esplosivo per le nostre comunità e per i migranti stessi. Signora Presidente, questi sono dati, fatti e drammi che anche noi abbiamo sulla coscienza e il nostro buonismo non vale a farceli dimenticare, se sono stati i nostri messaggi sbagliati ad incoraggiarli a salpare. Anche per questo Mare nostrum va interrotta e il Governo impari finalmente a governare senza più alibi, per il bene dei migranti e per l'Italia. [[Applausi dal Gruppo FI-PdL XVII.]] [[PRESIDENTE. È iscritta a parlare la senatrice Guerra. Ne ha facoltà.]]
ParlaMint-IT_2014-06-11-LEG17-Sed-260.u33	Signora Presidente, mi sembra di ricordare che il Pakistan abbia dovuto subire l'invasione, per così dire, di circa 1,2 milioni persone provenienti dall'Afghanistan in ragione di una guerra: forse dovremmo essere più consapevoli del fenomeno di cui stiamo parlando, che non è uno di quelli che si prestino ad essere arrestati con le mani, perché quando la gente scappa dalla guerra, dalle torture e dalle persecuzioni non si ferma facilmente. Il problema va dunque affrontato, e non semplicemente negato. Sembra che molti in quest'Aula non abbiano capito che il fenomeno migratorio è fortemente cambiato: quando la gente veniva qua per lavoro, ben la accoglievamo, perché avevamo bisogno di chi coprisse certi lavori per i quali vi era una carenza di manodopera. Abbiamo pensato e provato e ci siamo anche in parte riusciti a regolare i flussi attraverso i decreti flussi, ma il fenomeno di oggi non si converte, non si regola con gli stessi mezzi: non si può fare, perché c'è una disperazione troppo grande, e quindi, prima di tutto, al di là delle ragioni umanitarie che ci dovrebbero spingere ad avere un atteggiamento diverso, c'è un principio di realtà che dovrebbe guidare le nostre considerazioni. Le persone che vengono in Italia perché fuggono da Paesi in guerra, dalle torture e dalle persecuzioni non sono clandestini: l'ho sentito dire otto volte in quest'Aula, fa schifo quest'affermazione! Non sono clandestini, perché è la nostra legge - oltre alle convenzioni internazionali che abbiamo firmato - a darci l'obbligo, il dovere e, spero, la convinzione di ospitare queste persone, che ne hanno diritto. E questo non ha niente a che fare con la clandestinità: cerchiamo di usare il linguaggio giusto. [[Applausi dai Gruppi PD e M5S.]] Fermare con un reato di clandestinità una persona che ha diritto a venire qua secondo le nostre leggi è, prima di tutto, una sciocchezza. Questo non vuol dire però - e il dibattito ne ha dato ben conto - che non vi sia un problema: è ovvio che il problema c'è, e non si può risolvere solo con il buon cuore. È giusto avere un atteggiamento di accoglienza, ma il problema va ovviamente fronteggiato, non solo nel senso di prevenirlo, nella misura in cui è possibile, ma anche di dar seguito all'operazione che abbiamo messo in piedi meritevolmente, ossia Mare nostrum, che non si può fermare allo sbarco in Italia. Si tratta dunque di impegni che riguardano la comunità internazionale, e prima di tutto l'Europa, ma anche la nostra Nazione. Due aspetti vorrei sottolineare sotto questo profilo, perché molto è stato detto: è stata evocata giustamente la cooperazione internazionale, la quale, vorrei ricordare - in particolare ai senatori della Lega - non deve e non può essere la famosa condizionalità migratoria, con cui, in cambio di aiuti economici e della possibilità di ingresso legale, si chiedeva a Paesi come la Libia di occuparsi di fare il lavoro sporco, ossia di espellere, respingere e, soprattutto, imprigionare, torturare e stuprare le persone che sfuggivano da situazioni di gravi difficoltà nei loro Paesi. Questa non è la cooperazione internazionale che vorrei rivedere. Ma non basta neppure pensare a interventi fondamentali, specificamente diretti a smantellare le reti dei trafficanti e ad organizzare la mobilità in sicurezza. Bisogna avere un pensiero alto. Credo che il nostro Governo dedicherà nel semestre europeo un pensiero serio a questo: impostare delle politiche europee che siano proprio politiche, attività di tipo politico volte a realizzare e costruire delle relazioni economiche con i Paesi del Mediterraneo. Questo, nell'ottica di quello che può essere il futuro e la frontiera di questi fenomeni, ossia la famosa immigrazione circolare: l'idea che le persone girano, vanno in Paesi più avanzati, imparano, tornano nei loro Paesi si stabiliscono delle relazioni di scambio proficue per entrambi. Abbiamo esempi virtuosi anche nel nostro Paese, e penso che su questa via bisogna continuare ad andare. Qualcuno, più d'uno purtroppo, ha detto che dovremmo sospendere Mare nostrum. Di fronte a una tragedia e alle persone che muoiono in mare, la risposta non è ovviamente sospendere Mare nostrum. Bisogna impostarla in modo diverso, e credo che l'allarme che è stato lanciato, soprattutto dai parlamentari siciliani, vada colto con forza. Quello che dobbiamo fare è avere consapevolezza che dobbiamo discutere con l'Europa su come si ripartiscono in Europa i profughi che arrivano. Ma, attenzione che non siamo in una grande posizione di forza, perché non siamo il primo Paese quanto ad accoglienza di profughi: la Germania ne ha almeno dieci volte i nostri, la Francia cinque volte, il Regno Unito più del doppio, la Svezia e l'Olanda ne hanno più di noi. Quindi, non è che proprio abbiamo fatto già la nostra parte. E la nostra parte non la stiamo facendo del tutto bene, perché non siamo ancora attrezzati. Ripeto, non basta sbarcare: bisogna anche avere una governance interna sull'accoglienza. C'è l'emergenza dello sbarco, ma c'è l'accoglienza e ci sono anche le politiche di integrazione, che richiedono soprattutto un'attenzione all'integrazione rivolta al lavoro. Su questo, varie cose sono state fatte (sperimentazioni, primi progetti, anche con finanziamenti europei, perché l'Europa non è la madre di tutti i vizi) e bisogna andare avanti. L'ultimo minuto del tempo a mia disposizione vorrei dedicarlo a un problema che mi sta molto a cuore, quello dei minori stranieri non accompagnati. Sicuramente c'è un'evoluzione fortissima: quest'anno sono sbarcati 2.400 minori stranieri, che sono una cifra enorme, se pensiamo che, nel complesso, quelli presenti in Italia nelle nostre strutture sono 7.182. C'è effettivamente un'impennata, e soprattutto si tratta sempre più di stranieri più piccoli: ormai ce ne sono almeno 800 che hanno quindici anni o meno, mentre prima erano quasi tutti sedicenni e diciassettenni. Questi ragazzi si trovano in larga parte in Sicilia, in situazioni di accoglienza molto precarie. La nostra legislazione va cambiata, perché ancora affida al Comune dove sono rintracciati l'obbligo di farsene carico. Questo non è un sistema che può andare avanti. È necessario un intervento normativo e un rafforzamento dell'intervento di sostegno economico, perché se è vero che ci sono 33 euro per i richiedenti asilo, non è altrettanto vero che ci sono 33 euro al giorno per i minori, ma questo onere ricade, ripeto, sulle spalle dei Comuni. È un tema che va affrontato con interventi normativi accompagnati da adeguate risorse finanziarie. Quindi è necessario un lavoro nei confronti dell'Europa, ma anche rimboccarsi le maniche in casa nostra per andare oltre Mare nostrum e fare ancora di più. [[Applausi dai Gruppi PD e M5S e del senatore Orellana.]]
ParlaMint-IT_2014-06-11-LEG17-Sed-260.u34	Dichiaro chiusa la discussione. Apprezzate le circostanze, la replica del Governo è rinviata alla seduta di domani mattina.
ParlaMint-IT_2014-06-11-LEG17-Sed-260.u35	[[Domando di parlare.]] [[PRESIDENTE. Ne ha facoltà.]] Signora Presidente, vorrei parlare di lavoro, un tema abbastanza caldo ed importante, soprattutto il lavoro giovanile. Abbiamo visto che la disoccupazione in Italia è ancora salita: è al 46 per cento. C'è un Governo che ci viene a raccontare, come uno dei Governi precedenti, delle favolette. Il Governo di allora parlava di ristoranti pieni e di aerei stracolmi. Ma la disoccupazione è salita ancora. Io riporto un caso, quello della GSE SpA (Gestore dei servizi energetici), una società per azioni italiana controllata dal Ministero dell'economia e delle finanze, che eroga incentivi economici per la produzione di energia elettrica da fonti rinnovabili. Si tratta, quindi, del nostro futuro. Inoltre, svolge attività di informazione per promuovere la cultura dell'uso dell'energia compatibile e sostenibile. Ebbene, risulta che la GSE starebbe applicando i tagli previsti dal decreto-legge n. 66 del 2014. Per chi non ricorda bene i numeri - e lo ricordo magari prima a me stesso - si tratta del decreto degli 80 euro: da un lato, si danno gli 80 euro; dall'altro lato, si deve togliere qualcosa. In questo caso si sta per togliere - vogliamo capirlo? - lavoro ai giovani, perché abbiamo rilevato che 63 giovani assunti nella sede romana, tutti under 30, alla scadenza dei contratti di inserimento con i quali appunto sono stati assunti, rischiano il mancato rinnovo degli stessi. Voglio chiedere: dove vogliamo andare? Se da un lato, abbiamo una azienda che è nostra, del Ministero, che sta facendo un'attività che per noi... PRESIDENTE. Senatore Puglia, la prego di concludere. PUGLIA (M5S). Ho concluso, Presidente. Se abbiamo una azienda che è strategica e sta formando quei giovani, una volta formati, di essi che cosa vogliamo fare? É strategica o no? É strategica, e allora di questi giovani, una volta formati, che cosa vogliamo fare? Li vogliamo buttare per strada, per dare gli 80 euro magari a chi ha già soldi, o vogliamo che a questi giovani, una volta che stanno in attività strategiche quali appunto le rinnovabili, si rinnovino i contratti? Per noi i giovani under 30 vanno protetti e le energie rinnovabili sono il futuro dell'Italia. [[Applausi dal Gruppo M5S.]]
ParlaMint-IT_2014-06-11-LEG17-Sed-260.u36	[[Domando di parlare.]] [[PRESIDENTE. Ne ha facoltà.]] Signora Presidente, onorevoli colleghi, intervengo per rendere noto un fatto di particolare preoccupazione che riguarda la situazione del Gruppo 6 GDO Srl. Si tratta di una azienda della mia Regione ed in particolare della mia Provincia, Trapani, la cui proprietà era stata confiscata e trasferita all'Agenzia nazionale dei beni confiscati e per la quale, nei mesi scorsi, avevo presentato un'interrogazione urgente al Ministro dell'interno, la cui risposta avevo sollecitato ripetutamente anche in quest'Aula. Del caso avevo anche interessato il Ministero del lavoro che, nello scorso mese di aprile, aveva predisposto il provvedimento di approvazione e concessione della CIGS, Cassa integrazione guadagni straordinaria, per i lavoratori del gruppo. Oggi giunge la notizia che il giudice del tribunale di Marsala ha dichiarato fallito il gruppo, ritenendo inammissibile l'accordo proposto dall'Agenzia nazionale dei beni confiscati alla criminalità organizzata, che prevedeva la cessione del ramo di azienda, relativo ai punti vendita del Gruppo 6 GDO, ad una società. L'accordo avrebbe consentito la ricollocazione della quasi totalità dei 400 lavoratori dei punti vendita, direttamente e indirettamente collegati, all'azienda castelvetranese della grande distribuzione con l'avvio immediato dell'attività. Condividendo pienamente la grande preoccupazione dei lavoratori coinvolti e dei sindacati di categoria, senza ovviamente entrare nel merito della sentenza emessa dal giudice del tribunale di Marsala, voglio sperare che possano essere trovate strade alternative a seguito della dichiarazione di fallimento del Gruppo 6 GDO e che esistano ancora le condizioni affinché il gruppo possa diventare l'esempio di un'azienda confiscata e ricollocata sul mercato. Intendo in questa sede, ancora una volta, sollecitare il Ministro dell'interno a dare risposta alla mia interrogazione n. 4-01685 , che chiedeva - proprio nella logica di evitare situazioni quali quella creatasi oggi - quali azioni urgenti il Ministro dell'interno intenda mettere in campo per tempo per tutelare tutti quei lavoratori che, operando in aziende e rami di aziende e società la cui proprietà si trova in regime di confisca, rischiano di perdere il posto di lavoro, e, nella fattispecie, quali misure intenda adottare per i lavoratori del Gruppo 6 GDO Srl con sede in Castelvetrano. Signora Presidente, non possiamo permettere che passi il messaggio che un'azienda con lavoratori venga chiusa per fallimento e si perda occupazione quando, sottratta alla mafia, passa tra i beni confiscati gestiti dall'Agenzia preposta. [[Applausi della senatrice Puglisi.]]
ParlaMint-IT_2014-06-11-LEG17-Sed-260.u37	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2014-06-11-LEG17-Sed-260.u38	Il Senato tornerà a riunirsi domani, giovedì 12 giugno, in due sedute pubbliche, la prima alle ore 9,30 e la seconda alle ore 16, con il seguente ordine del giorno: (Vedi ordine del giorno) La seduta è tolta (ore 19,40).
