ParlaMint-IT_2020-05-05-LEG18-Sed-213.u1	La seduta è aperta (ore 16,31). Si dia lettura del processo verbale. DURNWALDER, segretario, dà lettura del processo verbale della seduta del 30 aprile. PRESIDENTE. Non essendovi osservazioni, il processo verbale è approvato.
ParlaMint-IT_2020-05-05-LEG18-Sed-213.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-05-05-LEG18-Sed-213.u3	L'ordine del giorno reca: «Comunicazione, ai sensi dell'articolo 77, secondo comma, della Costituzione, della presentazione di disegno di legge di conversione di decreto-legge». In data 30 aprile 2020 è stato presentato il seguente disegno di legge: dal Presidente del Consiglio dei ministri e dal Ministro della giustizia: «Conversione in legge del decreto-legge 30 aprile 2020, n. 28, recante misure urgenti per la funzionalità dei sistemi di intercettazioni di conversazioni e comunicazioni, ulteriori misure urgenti in materia di ordinamento penitenziario, nonché disposizioni integrative e di coordinamento in materia di giustizia civile, amministrativa e contabile e misure urgenti per l'introduzione del sistema di allerta Covid-19» (1786).
ParlaMint-IT_2020-05-05-LEG18-Sed-213.u4	[[Domando di parlare.]] [[PRESIDENTE. Ne ha facoltà.]] Signor Presidente, intervengo per confermare una richiesta che abbiamo già fatto pervenire per iscritto alla Presidenza e che abbiamo ampiamente anticipato come movimento politico. Mi riferisco alla richiesta di avere il ministro Bonafede in Aula - al netto del suo intervento che si terrà il prossimo giovedì in sede di question time, quindi con una tempistica assolutamente limitata e con dei temi vincolati ai contenuti che vorranno dare gli interroganti - a seguito di quanto sta accadendo in questi giorni e in queste ore, che vede contrapposti il ministro Bonafede, e dunque il Ministero della giustizia, e un alto magistrato che attualmente sta ricoprendo il ruolo di componente del Consiglio superiore della magistratura. La suddetta contrapposizione ha determinato un cortocircuito, ahimè non solamente comunicativo, ma di contrapposizione di dichiarazioni e di poteri, che noi riteniamo debba essere sciolto e risolto in Aula, in Parlamento, davanti a tutti noi. Il nostro movimento politico chiede risposte e garanzie, a fronte - ripeto - di una contrapposizione di posizioni che in altri tempi ed altre situazioni avrebbe generato - e non è quello che noi stiamo facendo - una richiesta di dimissioni dell'uno o dell'altro. [[Applausi dai Gruppi FIBP-UDC e L-SP-PSd'Az]] Quindi, pur non accedendo - perché non è nella natura del nostro movimento politico e nella tradizione del nostro modo di fare politica - a questa formula estrema, riteniamo doveroso, per un principio di chiarezza e di trasparenza che fa capo a chi ricopre un ruolo importantissimo come quello di Ministro della giustizia, che coordina attitudini, attribuzioni, ruoli e controlli da cui non si può assolutamente attendere altro che estrema e profonda chiarezza ed onestà di comunicazione e di contenuti, che nel più breve tempo possibile - signor Presidente, questo è l'oggetto della nostra richiesta - e con modalità quanto possibili chiare, acceda a quest'Aula il Ministro della giustizia e spieghi - ripeto - con risposte chiare e garanzie fondamentali a tutti noi che cosa sta succedendo. [[Applausi dai Gruppi FIBP-UDC e L-SP-PSd'Az.]]
ParlaMint-IT_2020-05-05-LEG18-Sed-213.u5	Senatrice Bernini, raccolgo la sua richiesta e la farò presente al Presidente del Senato.
ParlaMint-IT_2020-05-05-LEG18-Sed-213.u6	[[Domando di parlare.]] [[PRESIDENTE. Ne ha facoltà.]] Signor Presidente, intervengo sul tema della cassa integrazione che, a detta di alcuni esponenti della maggioranza, tarda ad arrivare per colpa delle Regioni e di un sistema così frammentato. Intanto spieghiamo bene che c'è cassa integrazione e cassa integrazione: quella normale non passa dalle Regioni, ma viene erogata direttamente dall'INPS. Ci sono circa 2,4 milioni di domande sulla cassa integrazione normale che dovrebbero arrivare a destinazione. [[Applausi dal Gruppo L-SP-PSd'Az]] Di queste, ci risulta che solo 500.000 siano state evase dall'INPS. Cosa possiamo dire in questo caso? Che anche qui è colpa delle Regioni? No, facciamo quindi un minimo di operazione di verità. È la cassa integrazione in deroga che, sì, passa attraverso le Regioni. Anche a tale proposito non è mancata l'occasione per attaccare la Regione Lombardia, perché si è detto che il Lazio ha messo sul sito 35.000 richieste, quindi è la Regione che funziona meglio, mentre la Lombardia solamente 37. Però ci sembra strano e incredibile che, come per magia, dopo che la Regione Lombardia ha emesso un comunicato mettendo in evidenza che in realtà le domande presentate erano 46.000, come risultava dalle loro certificazioni, questa notte l'INPS si è accorto dell'errore e quindi finalmente ha pubblicato correttamente le 46.000 domande cui la Regione aveva fatto riferimento. [[Applausi dal Gruppo L-SP-PSd'Az]] Non so se si è trattato di alterazione dei dati, verificheremo e magari presenteremo qualche interrogazione. Io direi - e mi rivolgo agli esponenti della maggioranza - che questa operazione di attaccare costantemente la Regione Lombardia sta diventando alquanto stucchevole, come per la storia dei famosi morti per coronavirus nelle residenze sanitarie assistenziali (RSA). Visto che l'ultima volta non mi è stato possibile dirlo, essendo stato interrotto mentre facevo l'intervento, lo ripeto oggi: il report dell'Istituto superiore di sanità mette al primo posto, per percentuale di persone morte di coronavirus nelle RSA, la Regione Emilia-Romagna con il 57,7 per cento di casi, contro il 54,3 per cento della Regione Lombardia. [[Applausi dal Gruppo L-SP-PSd'Az e del senatore Vitali]] Smettiamola allora una volta per tutte, piantiamola, perché le bugie hanno le gambe corte. [[Applausi dai Gruppi L-SP-PSd'Az e FIBP-UDC]] Ve lo abbiamo detto e ve lo ripetiamo anche oggi. Anzi, avviandomi alla conclusione, signor Presidente, vorrei ricordare l'esperienza positiva di due ospedali, dopo tutto quello che è stato detto sulla sanità Lombarda. Mi riferisco all'ospedale di Pavia e all'ospedale di Mantova, dove la sieroterapia sembra apportare un contributo notevole per la guarigione di tutte le persone malate di coronavirus. Portiamo ad esempio le cose positive, anche in questo caso stranamente silenziate, chissà come mai. [[Applausi dai Gruppi L-SP-PSd'Az e FIBP-UDC.]]
ParlaMint-IT_2020-05-05-LEG18-Sed-213.u7	[[Domando di parlare.]] [[PRESIDENTE. Ne ha facoltà.]] Signor Presidente, intervengo per chiedere, per mezzo della sua persona, di sollecitare la risposta all'atto di sindacato ispettivo 3-00608 , pubblicato il 19 febbraio 2019 nella seduta n. 91, sottoscritto da me e da diversi altri colleghi del Partito Democratico. Comprendo la situazione particolare che ci interessa, ma l'atto citato riguarda la forza lavoro dell'Ente per lo sviluppo dell'irrigazione e la trasformazione fondiaria in Puglia, Lucania ed Irpinia (Eipli), che gestisce il sistema di fornitura idrica delle Regioni Puglia, Basilicata, Calabria e Campania. Tale personale necessita ancor di più, proprio per le ragioni che investono questa crisi, di una risposta relativa agli intendimenti e alle determinazioni che il Ministro delle infrastrutture e dei trasporti intende perseguire al riguardo. Pertanto, Presidente, in questa sede chiedo di sollecitare la risposta a questo atto di sindacato ispettivo e mi affido a lei. [[Applausi del senatore Errani.]] PRESIDENTE. La ringrazio senatore Stefano, sarà mia cura trasmettere al Presidente questa sua sollecitazione.
ParlaMint-IT_2020-05-05-LEG18-Sed-213.u8	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, ho chiesto d'intervenire per portare in quest'Aula il disappunto e la disperazione dei familiari delle vittime della tragedia di Rigopiano. In questa località della montagna abruzzese - lo ricorderete - il 18 gennaio 2017 una valanga omicida, causata più dall'imperizia degli uomini che dalla malignità della natura, causò la morte di 29 innocenti. Sono passati due anni e mezzo e da allora i familiari delle vittime attendono ancora il sollievo e l'aiuto economico che lo Stato aveva loro promesso. Per quanto riguarda il fronte giudiziario vorrei protestare per le lungaggini processuali, in ultimo causate persino dall'incapacità di trovare un locale adatto a mandare avanti speditamente le udienze. Spero che il Ministro della giustizia intervenga con tutti gli strumenti disponibili per risolvere l'impiccio. Per quanto riguarda l'altro problema, il sollievo economico che lo Stato aveva promesso ai superstiti, vorrei ricordare che l'articolo 4- bis del decreto-legge n. 135 del 2018 stanziava risorse per un ammontare pari a 10 milioni di euro. Non senza enfasi presentato alla stampa, il provvedimento stabiliva che sarebbe stata poi la Presidenza del Consiglio dei ministri, insieme ai sindaci dei Comuni interessati, a individuare le famiglie beneficiarie e le somme spettanti a ciascuna. In attuazione della norma fu istituita e resa operativa un'apposita commissione tecnica, costituita anche dai predetti sindaci dei Comuni di residenza delle vittime e di coloro che hanno riportato lesioni gravi e gravissime. La riunione di insediamento e inizio lavori di tale commissione ebbe luogo il 5 novembre 2019 presso il Dipartimento per il coordinamento amministrativo della Presidenza del Consiglio. Con nota del 21 gennaio 2020 la stessa commissione provvedeva ad inviare alla Presidenza del Consiglio la formale intesa raggiunta in ordine alla distribuzione dell'erogazione. Problema risolto? Macché. Ad oggi, infatti, come rappresentato dal comitato per le vittime di Rigopiano, non risulta ancora pervenuta agli interessati da parte della Presidenza alcuna comunicazione. A questo punto, signor Presidente, annunciando un'interrogazione al Presidente del Consiglio, mi auguro che lo stesso e i suoi uffici intervengano al più presto, anzi immediatamente, per dare ai familiari di quelle vittime quel ristoro economico cui hanno diritto, per di più in una situazione aggravata da tutte le difficoltà dell'emergenza socio-economica determinata dall'emergenza Covid. [[Applausi dal Gruppo M5S.]]
ParlaMint-IT_2020-05-05-LEG18-Sed-213.u9	Ricordo ai colleghi, come giustamente mi ha fatto notare il senatore Questore, che i posti per parlare sono quelli indicati dal Presidente. Ricordo anche ai colleghi che devono essere mantenute le indicazioni per la sicurezza, quindi la distanza e la mascherina.
ParlaMint-IT_2020-05-05-LEG18-Sed-213.u10	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-05-05-LEG18-Sed-213.u11	Il Senato tornerà a riunirsi in seduta pubblica domani, mercoledì 6 maggio, alle ore 9,30, con il seguente ordine del giorno: ( Vedi ordine del giorno ) La seduta è tolta (ore 16,47).
