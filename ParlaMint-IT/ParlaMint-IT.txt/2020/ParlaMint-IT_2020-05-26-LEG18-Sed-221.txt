ParlaMint-IT_2020-05-26-LEG18-Sed-221.u1	La seduta è aperta (ore 16,51). Si dia lettura del processo verbale. GIRO, segretario, dà lettura del processo verbale della seduta del 21 maggio. PRESIDENTE. Non essendovi osservazioni, il processo verbale è approvato.
ParlaMint-IT_2020-05-26-LEG18-Sed-221.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-05-26-LEG18-Sed-221.u3	La Conferenza dei Capigruppo ha approvato modifiche e integrazioni al calendario corrente e il nuovo calendario dei lavori dell'Assemblea fino al 5 giugno. In relazione all' iter in Commissione del decreto-legge sulla conclusione dell'anno scolastico, la discussione del provvedimento in Assemblea avrà inizio nella seduta di domani. In apertura di seduta, alle ore 9,30, saranno discusse le ratifiche di accordi internazionali definite dalla Commissione affari esteri, emigrazione. Nel corso della discussione delle ratifiche, le Commissioni istruzione pubblica, beni culturali e bilancio sono autorizzate a convocarsi per proseguire l'esame del decreto-legge sulla conclusione dell'anno scolastico. Giovedì 28 maggio, alle ore 9,30, avrà luogo il question time con la presenza dei Ministri dell'istruzione, dell'università e della ricerca e per le politiche europee. Il calendario della prossima settimana prevede, a partire dalle ore 16 di mercoledì 3 giugno e fino a venerdì 5, se necessario, la discussione del decreto-legge sull'accesso al credito delle imprese e le mozioni sull'attivazione dei test sierologici per il virus Covid-19. Nella seduta del 4 giugno, alle ore 9,30, avrà luogo il question time. La Conferenza dei Capigruppo, infine, ha convenuto che, in attesa di riprendere l'ordinaria alternanza tra settimane dedicate ai lavori di Commissione e di Aula, le Commissioni possono riunirsi al di fuori degli orari dell'Assemblea.
ParlaMint-IT_2020-05-26-LEG18-Sed-221.u4	La Conferenza dei Presidenti dei Gruppi parlamentari, riunitasi oggi, con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 55 del Regolamento - modifiche e integrazioni al calendario corrente e il nuovo calendario dei lavori fino al 5 giugno 2020: [[Mercoledì 27 maggio h. 9,30 - Ratifiche di accordi internazionali definite dalla Commissione affari esteri - Disegno di legge n. 1774 - Decreto-legge n. 22, Conclusione e avvio anno scolastico e svolgimento esami di Stato (scade il 7 giugno) - Interrogazioni a risposta immediata, ai sensi dell'articolo 151- bis del Regolamento (giovedì 28, ore 9,30) Giovedì 28 " h. 9,30]] [[Mercoledì 3 giugno h. 16 - Disegno di legge n. … - Decreto-legge n. 23, Accesso al credito delle imprese (ove approvato e trasmesso dalla Camera dei deputati) (scade il 7 giugno) - Mozioni sull'attivazione dei test sierologici per il virus Covid-19 - Interrogazioni a risposta immediata, ai sensi dell'articolo 151- bis del Regolamento (giovedì 4, ore 9,30) Giovedì 4 " h. 9,30 Venerdì 5 " h. 9,30 (se necessaria)]] Il termine per la presentazione degli emendamenti al disegno di legge n. … (Decreto-legge n. 23, Accesso al credito delle imprese) sarà stabilito in relazione ai lavori della Commissione. Ripartizione dei tempi per la discussione del disegno di legge n. 1774 (Decreto-legge n. 22, Conclusione e avvio anno scolastico e svolgimento esami di Stato) (10 ore, escluse dichiarazioni di voto) [[Relatore 60' Governo 60' Votazioni 60' Gruppi 7 ore, di cui: M5S 1 h 30' FI-BP 1 h 7' L-SP-PSd'Az 1 h 7' PD 49' Misto 41' FdI 38' IV-PSI 37' Aut (SVP-PATT, UV) 32' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 23, Accesso al credito delle imprese) (7 ore, escluse dichiarazioni di voto) [[Relatore 40' Governo 40' Votazioni 40' Gruppi 5 ore, di cui: M5S 1 h 4' FI-BP 48' L-SP-PSd'Az 48' PD 35' Misto 29' FdI 27' IV-PSI 27' Aut (SVP-PATT, UV) 23' Dissenzienti 5']]
ParlaMint-IT_2020-05-26-LEG18-Sed-221.u5	[[Domando di parlare.]] [[PRESIDENTE. Ne ha facoltà.]] Signor Presidente, desidero ricordare la scomparsa di Darcy Loss Luzzatto, a seguito della quale esce di scena una delle voci più alte della cultura del talian, la lingua dell'emigrazione veneta in Brasile. Il talian, lingua formata dal veneto e dal portoghese brasiliano, è parlata da 500.000 persone negli Stati brasiliani di Rio Grande do Sul e Santa Catarina. Nato a Pinto Bandeira, aveva ottantasei anni. La sua famiglia era originaria del bellunese. È stato docente di matematica e fisica e poi appassionato scrittore ed editore dell'Università federale del Rio Grande do Sul. A lui dobbiamo testi e racconti sull'emigrazione italiana in Brasile, ma anche volumi sulla gastronomia e sulla storia della cultura degli emigrati e, non da ultimo, gli unici due dizionari di portoghese-talian, lingua riconosciuta dallo Stato brasiliano. Era un uomo fisicamente possente, ma il suo cuore e la sua passione per le sue origini venete erano ancora più grandi. Ricordandolo con affetto, rivolgo le mie più sincere condoglianze ai familiari e a tutta la comunità veneta e italiana degli Stati meridionali del Brasile. La Patria è dove batte il cuore. [[Applausi.]]
ParlaMint-IT_2020-05-26-LEG18-Sed-221.u6	[[Domando di parlare.]] [[PRESIDENTE. Ne ha facoltà.]] Signor Presidente, temo che in entrambi i rami del Parlamento di recente ci sia un problema: appena ci si permette di parlare della sanità lombarda succede un putiferio. È accaduto qui qualche settimana fa, con il collega Toninelli e poi con il presidente Morra, e alla Camera addirittura il deputato Ricciardi - cui va tutta la nostra solidarietà - è stato offeso e attaccato con una veemenza inaccettabile. [[Applausi]] Qual è il motivo di tale virulenza? È che la verità fa male: ci sarà pure una ragione per cui in Lombardia, in proporzione, si è registrato il numero di morti più alto del mondo? Mi domando cosa sarebbe successo se, al posto di Gallera e Fontana, ci fossero state Raggi e Appendino: quali minuziose inchieste giornalistiche sarebbero partite e quale sarebbe stato il tono degli interventi dei parlamentari di opposizione? Non avrebbero issato cartelli con scritte tipo «parlateci della Lombardia»? Non avrebbero chiesto le dimissioni di un Presidente di Regione che spedisce i malati di Covid nelle RSA, causando l'infezione e la morte di centinaia di anziani, che spende 21 milioni di euro per un ospedale che conta solo 25 ricoverati e che non fa fare i tamponi nemmeno a medici e infermieri, cui va tutta la nostra solidarietà per il grande lavoro svolto? [[Applausi.]] Ma certo, signor Presidente, avrebbero invocato inchieste, arresti e Commissioni parlamentari; avrebbero tuonato contro l'incapacità di chi governa (e devo dire che avrebbero avuto ragione). Sì, la verità fa male, per questo ci si altera, ed è che in Lombardia c'è stato e c'è un potere bifronte del sistema sanitario, che ha due nomi, Lega e Forza Italia, che hanno governato quella Regione in maniera criminale, vedi Formigoni, condannato e finito in carcere. [[Commenti.]] PRESIDENTE. Senatore Ferrara, non è il caso di parlare di «maniera criminale», visto che ci sono stati dei morti. [[Applausi.]] È stato condannato a sette anni ed è finito in carcere, quindi è un criminale. [[Applausi.]] E hanno governato in quella Regione con parossistica incompetenza, vedi Gallera, convinto che, per trasmettere il Covid, servano due infetti contemporaneamente. Ma ci rendiamo conto? Ma questo è l'assessore alla Regione Lombardia oppure di Gardaland? Attenzione, non ne voglio fare una questione di partito, perché in Veneto i risultati sono stati ben diversi. Ad esempio, non si è inviata alla CNN una bozza del decreto che imponeva la zona rossa in tutta la Lombardia, causando il panico e la fuga di migliaia di fuori sede verso il Sud. Concludo dicendo che il dramma della Lombardia ci ha insegnato che la sanità deve essere pubblica ed efficiente per tutti e non privata per pochi ricchi. Invito certi politici a non offendere noi che abbiamo le mani libere e pulite: iniziate con il chiedere scusa, anzi perdono ai cittadini lombardi per questo disastro. [[Il microfono si disattiva automaticamente]] ...Fontana, abbiate la dignità di dimettervi. [[Applausi. Commenti.]]
ParlaMint-IT_2020-05-26-LEG18-Sed-221.u7	[[Domando di parlare.]] [[Commenti]] PRESIDENTE. State seduti, parla la senatrice Drago. State seduti. [[Commenti.]] Senatore Airola, per cortesia, parla la senatrice Drago. [[Commenti.]] Se parlate fuori dal microfono, io non sento niente. Mettetevi la mascherina e state seduti. C'è un assembramento; tornate ai vostri posti. Ha facoltà di parlare, senatrice Drago. Signor Presidente, ringrazio i colleghi per l'attenzione. Lunedì 18 maggio a Niscemi, Comune italiano di 28.152 abitanti della Provincia di Caltanissetta in Sicilia, terzo Comune della Provincia per numero di abitanti dopo Gela e Caltanissetta, si è consumato l'ennesimo uxoricidio, ad opera di Vincenzo Buccheri, che ha accoltellato la propria moglie nella casa di proprietà. Per la vittima, Giuseppa Pardo, sessantasei anni, non c'è stato nulla da fare. Vorrei sottolineare che stiamo parlando di un uxoricidio, non semplicemente di un femminicidio, se si può utilizzare il termine «semplicemente». In questo caso ci sono chiaramente delle dinamiche molto più complesse, che vorrei correlare a questo periodo di emergenza da Covid-19. Sembrerebbe infatti che la famiglia avesse già chiesto un intervento da parte della sanità locale e che l'uomo fosse stato sottoposto a un trattamento sanitario obbligatorio (TSO). Nonostante ciò, poiché non erano presenti denunce di maltrattamenti o di stalking, il signor Pardo ha continuato tranquillamente a rimanere all'interno delle mura domestiche. Sono stati i vicini di casa ad allertare il 118, facendo scattare l'intervento dei carabinieri della stazione di Niscemi e quelli del reparto territoriale di Gela. Il delitto si aggiunge a una lunga scia di uxoricidi e suicidi che hanno costellato l'ultimo periodo, dal lockdown fino ad oggi, in Italia. Altri casi di estrema follia, riconducibili a devianze sociali, si sono purtroppo consumati in Sicilia apparentemente per cause depressive ed economiche. Infatti, secondo le previsioni dell'Organizzazione mondiale della sanità (OMS), l'attuale pandemia rischia di scatenare un massiccio aumento di casi di malattia mentale. Con la mia segnalazione vorrei far notare che il Comune di riferimento si può definire cosmopolita, per la presenza di etnie e minoranze straniere, principalmente provenienti da Paesi dell'area nordafricana (Tunisia e Marocco, in primo luogo), ma anche da Romania, Polonia e Cina. È quindi una realtà variegata. Prendo spunto da questo ennesimo evento di morte per mettere in risalto che, in questi casi, non può esservi solamente un intervento repressivo, ma occorre intervenire anche nel campo culturale, fornendo delle risposte educative e culturali che richiedono una visione, un progetto di insieme e una meta da raggiungere. [[Applausi.]]
ParlaMint-IT_2020-05-26-LEG18-Sed-221.u8	[[Domando di parlare.]] [[PRESIDENTE. Ne ha facoltà.]] Signor Presidente, come nella migliore tradizione di chi lancia il sasso e poi nasconde la mano, mi sembra di non vedere in Aula il senatore Ferrara, che vorrei invitare a chiedere scusa alle migliaia di morti della Regione Lombardia; una Regione dove vengono a curarsi da sempre 150.000 persone da fuori, e sottolineo questo dato. [[Applausi]] Penso che se il senatore Ferrara avesse vissuto quello che ha vissuto la Regione Lombardia oggi non si sarebbe permesso di esprimersi in quel modo. [[Applausi]] Ho sentito dare dei criminali a gente che per la Regione Lombardia ha lavorato mattina, sera, notte, quando un Governo - lo voglio rimarcare - ha dichiarato la chiusura di una Regione antecedentemente a quando la Regione stessa è stata chiusa, consentendo così a migliaia di persone di spostarsi e andare al Sud mettendo in pericolo l'incolumità dell'Italia intera. [[Applausi]] Non è consentito. Bisogna rispondere anche delle parole: dare dei criminali ha un peso. La parola «criminale» ha un peso, ed è rimasta agli atti; ribadisco che, come nelle migliori casistiche di persone che lanciano il sasso e nascondono la mano, non posso neanche dire queste cose guardando negli occhi la persona interessata. [[Applausi.]]
ParlaMint-IT_2020-05-26-LEG18-Sed-221.u9	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-05-26-LEG18-Sed-221.u10	Il Senato tornerà a riunirsi in seduta pubblica domani, mercoledì 27 maggio, alle ore 9,30, con il seguente ordine del giorno: ( Vedi ordine del giorno ) La seduta è tolta (ore 17,09).
