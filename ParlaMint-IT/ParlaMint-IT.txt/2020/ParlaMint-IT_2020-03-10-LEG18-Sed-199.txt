ParlaMint-IT_2020-03-10-LEG18-Sed-199.u1	La seduta è aperta (ore 16,35). Si dia lettura del processo verbale. DURNWALDER, segretario, dà lettura del processo verbale della seduta del 4 marzo. PRESIDENTE. Non essendovi osservazioni, il processo verbale è approvato.
ParlaMint-IT_2020-03-10-LEG18-Sed-199.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-03-10-LEG18-Sed-199.u3	Comunico che, in data 8 marzo 2020, è stato presentato il seguente disegno di legge: dal Presidente del Consiglio dei ministri e dal Ministro della giustizia: «Conversione in legge del decreto-legge 8 marzo 2020 n. 11, recante misure straordinarie ed urgenti per contrastare l'emergenza epidemiologica da COVID-19 e contenere gli effetti negativi sullo svolgimento dell'attività giudiziaria» (1757).
ParlaMint-IT_2020-03-10-LEG18-Sed-199.u4	L'ordine del giorno reca: «Comunicazioni del Presidente sul calendario dei lavori». Colleghi, la Conferenza dei Capigruppo ha stabilito all'unanimità che nella seduta di domani, a partire dalle ore 9,30, il Ministro della giustizia renderà un'informativa sull'attuale situazione delle carceri. Ciascun Gruppo potrà intervenire per cinque minuti. Alle ore 11 è convocata la Conferenza dei Capigruppo per determinare il calendario dei lavori della prossima settimana. Alle ore 15 sarà discussa la relazione presentata dal Governo ai fini dell'autorizzazione all'aggiornamento del piano di rientro verso l'obiettivo di medio termine, per la cui approvazione è richiesta la maggioranza assoluta dei componenti dell'Assemblea. Dopo l'intervento del relatore e del rappresentante del Governo si passerà direttamente alle dichiarazioni di voto sulle proposte di risoluzione. A seguito della recente evoluzione dell'emergenza epidemiologica in corso sono state stabilite alcune misure cautelative nelle fasi di svolgimento della seduta. Pertanto, durante lo svolgimento delle fasi diverse da quelle dedicate alle votazioni ciascun Gruppo potrà essere rappresentato nell'emiciclo da non più di sei senatori. La votazione avrà luogo mediante appello nominale. Ciascun senatore voterà dal proprio posto. Al fine di prevenire un eccessivo affollamento dell'emiciclo, durante la fase di votazione i senatori saranno chiamati a votare, secondo l'ordine alfabetico, nei seguenti orari: alle ore 17, i senatori facenti parte del Governo; alle ore 17,15, i senatori da Abate a Cangini; alle ore 17,45, i senatori da Cantù a Evangelista; alle ore 18,15, i senatori da Faggi a Leone; alle ore 18,45, i senatori da Lezzi a Ostellari; alle ore 19,15, i senatori da Pacifico a Ronzulli; alle ore 19,45, i senatori da Rossi a Zuliani.
ParlaMint-IT_2020-03-10-LEG18-Sed-199.u5	La Conferenza dei Presidenti dei Gruppi parlamentari, riunitasi il 9 marzo 2020 con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - il seguente programma dei lavori del Senato per i mesi di marzo e aprile 2020: - Disegni di legge di conversione di decreti-legge - Ratifiche di accordi internazionali definite dalla Commissione competente - Mozioni - Interpellanze ed interrogazioni - Documenti definiti dalla Giunta delle elezioni e delle immunità parlamentari
ParlaMint-IT_2020-03-10-LEG18-Sed-199.u6	Nel corso della stessa riunione, la Conferenza dei Presidenti dei Gruppi parlamentari ha altresì adottato - ai sensi dell'articolo 55 del Regolamento - il calendario dei lavori fino all'11 marzo: [[Mercoledì 11 marzo h. 9,30 - Informativa del Ministro della giustizia sull'attuale situazione nelle carceri - Doc . LVII- bis , n. 1 - Relazione al Parlamento, ai sensi dell'articolo 6, comma 5, della legge 24 dicembre 2012, n. 243 (ore 15)]]
ParlaMint-IT_2020-03-10-LEG18-Sed-199.u7	[[Domando di parlare.]] [[PRESIDENTE. Ne ha facoltà.]] Signor Presidente, terrei che rimanesse a verbale che oggi si sarebbe dovuta tenere una riunione della Giunta delle elezioni e delle immunità parlamentari sulla vicenda Open Arms e dell'allora ministro Salvini. Questa riunione non si è tenuta, come lei ben sa, visto che ci siamo anche sentiti, per garantire la partecipazione dei parlamentari. Infatti, poiché vi è una parlamentare che ha partecipato a una riunione in Piemonte con il Presidente di quella Regione, che poi è stato colpito dal virus ed è risultato portatore del virus, come è stato fatto in altri casi (ricordo il precedente di alcune settimane fa, riguardante un altro collega residente a Lodi), la Capigruppo e la Presidenza hanno giustamente deciso che la riunione della Giunta si possa tenere tra quindici giorni. Siccome qualche collega ha interpretato malamente questa decisione, che è stata resa nota in quanto fatto pubblico, mentre il Senato e la Giunta svolgono attività che a volte risentono di impedimenti che non costituiscono necessariamente un caso, ma sono un fatto normale. Voglio dare atto anche al presidente Marcucci, con il quale mi sono sentito per un chiarimento, che ha convenuto che tutto è avvenuto senza che si usassero toni errati; del resto sono state seguite procedure, che non dipendevano dalla Giunta, perché sono state decise, giustamente, dal vertice del Senato e dalla Conferenza dei Capigruppo. Volevo che questo rimanesse a verbale perché taluno, tra i membri dell'Assemblea, ha dato un'interpretazione inopportuna. Se, poi, qualcuno se la vuole prendere con i giornalisti, se la prenda con i giornalisti; io ho gestito le cose secondo le regole che vigono in quest'Aula e secondo le circostanze che si sono verificate, trattando con assoluta correttezza la vicenda e le persone che hanno determinato questo fatto, del quale si doveva pure dar conto perché, chiaramente, ieri i giornalisti volevano sapere cosa fosse successo. Non c'è nulla di male a informare la stampa su quanto è avvenuto. Per una correttezza dei fatti, volevo che questo potesse rimanere a verbale riguardando proprio l'ordine dei lavori. La ringrazio per avermelo consentito, Presidente.
ParlaMint-IT_2020-03-10-LEG18-Sed-199.u8	La Conferenza dei Capigruppo aveva stabilito il rinvio di due settimane per i lavori della Giunta, derogando a quella che era la tassatività di un termine, così come era stato stabilito per circostanze eccezionali dalla Giunta per il Regolamento. Questo era quindi in sintonia con quanto già stabilito.
ParlaMint-IT_2020-03-10-LEG18-Sed-199.u9	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-03-10-LEG18-Sed-199.u10	Il Senato tornerà a riunirsi in seduta pubblica domani, mercoledì 11 marzo, alle ore 9,30, con il seguente ordine del giorno: ( Vedi ordine del giorno ) La seduta è tolta (ore 16,47).
