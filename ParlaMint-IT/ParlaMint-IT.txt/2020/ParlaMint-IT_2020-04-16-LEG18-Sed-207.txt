ParlaMint-IT_2020-04-16-LEG18-Sed-207.u1	La seduta è aperta (ore 9,33). Si dia lettura del processo verbale. GINETTI, segretario, dà lettura del processo verbale della seduta del 9 aprile. PRESIDENTE. Non essendovi osservazioni, il processo verbale è approvato.
ParlaMint-IT_2020-04-16-LEG18-Sed-207.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-04-16-LEG18-Sed-207.u3	Comunico che, in data 15 aprile 2020, è stato trasmesso dalla Camera dei deputati il seguente disegno di legge: «Conversione in legge, con modificazioni, del decreto-legge 11 marzo 2020, n. 16, recante disposizioni urgenti per l'organizzazione e lo svolgimento dei giochi olimpici e paralimpici invernali Milano-Cortina 2026 e delle finali ATP Torino 2021-2025, nonché in materia di divieto di pubblicizzazione parassitaria» (1777).
ParlaMint-IT_2020-04-16-LEG18-Sed-207.u4	L'ordine del giorno reca: «Informativa del Ministro delle politiche agricole alimentari e forestali sulle iniziative di competenza del Ministero delle politiche agricole alimentari e forestali per fronteggiare l'emergenza epidemiologica del Covid-19». Ha facoltà di parlare il ministro delle politiche agricole alimentari e forestali, senatrice Bellanova.
ParlaMint-IT_2020-04-16-LEG18-Sed-207.u5	Signor Presidente, colleghi e colleghe, l'informativa di oggi mi dà l'occasione di illustrarvi le prime necessarie azioni che abbiamo portato avanti come Governo e come Ministero per affrontare queste drammatiche settimane. Appena insediata, nel settembre scorso, ho assunto un impegno: portare l'agricoltura e l'agroalimentare al centro dell'agenda politica, sociale ed economica del Paese. Lo dicevo certa delle enormi potenzialità di questo settore, della sua forza sui mercati globali, della intrinseca qualità delle sue imprese, dei milioni di donne e uomini che ogni giorno lavorano per garantire cibo sulle nostre tavole, della sua straordinaria capacità di parlare al futuro e per questo divenire territorio d'elezione per le nuove generazioni. Oggi la centralità di questa filiera della vita, che in questi mesi non si è mai fermata, garantendo approvvigionamenti in maniera costante, nonostante difficoltà evidenti è sotto gli occhi di tutti. E se tutti siamo grati a chi si è preso e continua a prendersi cura della salute delle persone con un senso di abnegazione e responsabilità assoluti, nella stessa misura voglio e dobbiamo esserlo verso chi - migliaia di donne e uomini, spesso alle prese con mansioni umili - sta garantendo al Paese un bene essenziale come il cibo, dimostrando - loro sì - un alto senso dello Stato. [[Applausi dai Gruppi PD e IV-PSI.]] Per questo ho detto in sede europea ai miei colleghi Ministri dell'agricoltura, e lo ripeto oggi davanti a voi, perché sia un'assunzione di responsabilità condivisa e collettiva: garantire la filiera alimentare è una priorità europea. Non un agricoltore, un allevatore o un pescatore dovranno smettere il proprio lavoro. Nessuno tra quanti operano nella filiera agroalimentare e nella ristorazione. E quando dico nessuno dico anche magazzinieri, trasportatori, banconisti, commessi. Nessuno. Muove da qui la strategia che abbiamo messo in campo e che dovrà essere rafforzata obbligatoriamente nei successivi provvedimenti, per continuare a fronteggiare l'emergenza che - non illudiamoci - sarà ancora lunga, per sapere mettere a dimora il dopo. La qualità delle risposte che diamo al presente deciderà la bontà della ripresa, il futuro che inauguriamo, nella consapevolezza - adesso sì - che filiera alimentare e interesse nazionale coincidono. Per questo sarà indispensabile proseguire nella strettissima collaborazione tra Governo e Parlamento e per questo dovremo avere ben chiaro che la complessità con cui stiamo facendo i conti si governa solo con il primato della politica, solo se la politica assume fino in fondo, senza delegare, la sua responsabilità nel governo dei processi, con quel coraggio che in altri momenti della storia del nostro Paese le classi dirigenti hanno saputo dimostrare. Sono convinta che questo significa assolutamente lavorare subito per riprendere i sentieri di una normalità che dobbiamo saper prefigurare e costruire. In queste settimane abbiamo detto che nulla sarà come prima. Io invito tutti noi all'impegno, all'umiltà, alla sobrietà, al coraggio che questo significa e a guardare le cose per quello che sono. È vero, la filiera alimentare non ha interrotto un solo giorno di lavoro, eppure criticità e problemi sono all'ordine del giorno. Non sono state indolore le prime settimane di blocchi alle frontiere e la richiesta inconcepibile di certificati virus free per i nostri prodotti, né il blocco totale del settore Horeca e la chiusura di canali commerciali fondamentali come i mercati esteri, con conseguenti perdite economiche importanti e, in alcuni casi, rilevantissime. Settori eccellenti, nostri ambasciatori sui mercati mondiali oggi sono in grande affanno, difficoltà a cui si sommano debolezze antiche, danni che eventi climatici e fitopatologici pregressi avevano già arrecato, criticità che attendono soluzioni strutturali e che ci eravamo impegnati a individuare nel collegato agricoltura. È a questo che si saldano drammaticamente l'allarme lanciato dalle imprese e dalle associazioni sulla carenza di lavoratori stagionali e la difficoltà di reperimento della manodopera che può mettere in ginocchio irrimediabilmente le lavorazioni e la raccolta dei prodotti. Non può accadere, non deve accadere, non mentre in questo Paese cresce il numero di nostri concittadini che, costretti dall'emergenza al fermo lavorativo, oggi purtroppo hanno difficoltà a sfamarsi; non quando significa piegare il lavoro e investimenti di anni, la vita stessa delle imprese, la sicurezza occupazionale di milioni di lavoratori e lavoratrici. Questa filiera così determinante potrebbe non reggere l'impatto di tanti eventi concomitanti. Non possiamo permetterlo. Muovo allora dal tema forse più sensibile, per la necessità di quel primato della politica che ho prima sottolineato: l'emergenza lavoro agricolo. Le associazioni ci parlano di una carenza di manodopera stagionale tra le 270.000 e le 350.000 unità. Sappiamo che migliaia di lavoratori stranieri, soprattutto dell'Est, finora occupati nelle nostre campagne come stagionali, hanno fatto rientro nei loro Paesi. Nel nostro settore agricolo trovano occupazione 346.000 lavoratori e lavoratrici di ben 155 Paesi diversi e che con oltre 30 milioni di giornate lavorative rappresentano il 26,2 per cento del totale del lavoro necessario nelle nostre campagne. La nostra agricoltura è quindi anche un grande laboratorio di integrazione. Una buona metà degli stranieri occupati si concentra in 15 province, dove nei molti distretti agricoli i lavoratori immigrati rappresentano una componente ben integrata nel tessuto economico e sociale. Allo stesso tempo, altri lavoratori, invisibili ai più, cosiddetti irregolari - 600.000 secondo le stime - vivono in insediamenti informali, sottopagati e spesso sfruttati in modo inumano, persone che nella maggior parte dei casi già lavorano sul nostro territorio, alla mercé, insieme alle imprese a cui danno le braccia, di quella criminalità che chiamiamo caporalato e che per me significa mafia. Nella situazione attuale le condizioni di questi irregolari sono ancora più complicate e fragili e queste persone ancora più esposte al rischio sanitario e alla fame. Senza furori ideologici o ipocrisie, cari colleghi e care colleghe, abbiamo il dovere di un'assunzione di responsabilità: o è lo Stato a farsi carico della vita di queste persone o sarà la criminalità a sfruttarla. [[Applausi dai Gruppi PD, M5S e IV-PSI]] Il Governo ha già adottato misure di potenziamento delle azioni di tutela della salute dei cittadini migranti residenti negli insediamenti irregolari al fine di prevenire la diffusione del contagio da Covid-19 in tali contesti particolarmente a rischio, ma non è sufficiente. Al tempo stesso so bene come questa crisi provocherà - e anzi lo sta già facendo - l'uscita dal mondo del lavoro di molte persone, come ad esempio gli stagionali del turismo e della ristorazione, come tanti precari di altri settori. Per questo ieri alla Camera ho rimarcato l'indispensabilità di intraprendere percorsi necessariamente strutturali, più coraggiosi e incisivi, perché abbiamo da dare risposte a una platea così ampia e complessa e perché non è più possibile tollerare, in questo Paese, la piaga del lavoro nero. Il mio impegno segue tre direttrici: agevolazione dei rientri in Italia e proroghe dei permessi degli immigrati; lotta al caporalato, anche mediante la regolarizzazione; facilitazione delle assunzioni di lavoratori al momento inoccupati. Occorre un piano di azione emergenziale del lavoro agricolo, le cui azioni prioritarie sono: attuazione delle misure del piano triennale di prevenzione e contrasto al caporalato, con un'urgente mappatura dei fabbisogni del lavoro agricolo e l'utilizzo della progettualità già finanziata dai Ministeri del lavoro e dell'interno per affrontare l'emergenza; accelerazione della piattaforma utile all'incontro tra domanda e offerta presente nel piano, da attivare anche in forma emergenziale; sblocco del decreto del Presidente del Consiglio dei ministri flussi 2020, il cui testo, già pronto e condiviso tra le amministrazioni, può garantire la conversione dei contratti stagionali già in essere e l'utilizzo delle 18.000 quote di ingressi stagionali riservate ad agricoltura e turismo. Sarà dirimente l'incrocio tra domanda e offerta di lavoro, attraverso una piattaforma di iscrizione dei potenziali lavoratori agricoli, e stiamo lavorando perché si realizzi in tempi molto rapidi. Ritengo fondamentale, nella fase emergenziale, regolarizzare gli extracomunitari che ricevono offerte di lavoro, ma anche, al contempo, assicurare la cumulabilità delle prestazioni di sostegno al reddito con i rapporti di lavoro. Questo impianto si connette a quanto sullo specifico del tema lavoro abbiamo voluto nel cura Italia, arricchito dal confronto in quest'Aula. Per dare sollievo alle imprese e aiutare i lavoratori anche della pesca, abbiamo previsto la possibilità, da parte delle Regioni, di concedere il trattamento di integrazione salariale in deroga per la durata della sospensione del rapporto di lavoro. Abbiamo lavorato per un'indennità in favore anche dei coltivatori e degli imprenditori agricoli professionali e per un'indennità in favore degli operai agricoli a tempo determinato. Per facilitare gli impieghi di quanti già stanno lavorando, abbiamo esteso la validità dei permessi di soggiorno per lavoro stagionale fino al 31 dicembre; per agevolare le imprese che utilizzano manodopera saltuaria, abbiamo garantito l'operatività in campagna anche per i parenti dell'imprenditore. La visita medica per i lavoratori stagionali varrà finalmente un anno, rendendo la vita più semplice a lavoratori e imprese. Le crisi precedenti che vi ho citato e questa terribile pandemia ci devono far riflettere su quanto sia fondamentale l'autoapprovvigionamento alimentare e quanto sia essenziale garantire la tenuta della filiera italiana e nel nostro Paese. La pandemia, l'emergenza climatica e l'insorgenza di fitopatologie impongono obbligatoriamente una riflessione su quanta strada è necessario percorrere per tutelare l'agricoltura più efficacemente nei momenti di forte crisi di mercato. Questo comporta la necessità di un profondo ripensamento dell'impianto della PAC. La politica comunitaria, oggi più di ieri, deve essere più semplice, meno burocratica e soprattutto deve prevedere, per casi di crisi come l'attuale, meccanismi di tutela per garantire la sopravvivenza delle aziende agricole e la sicurezza della produzione di cibo. Ho intenzione di ribadire con forza questa necessità, come d'altra parte ho fatto in questi mesi, nel prosieguo del negoziato sul futuro della PAC e sul green deal. Perché l'agricoltura garantisca la tutela del territorio e contribuisca al cambiamento verde, deve essere sostenibile dal punto di vista ambientale, ma anche dal punto di vista economico e sociale. Solo così garantiremo un sistema sostenibile di produzione di cibo. In queste settimane ho chiesto espressamente ai miei uffici di mantenere alto il grado di efficienza e di tenere aperto il dialogo con le associazioni e con le istituzioni. Io stessa in questo momento sono particolarmente vigile a tutte le segnalazioni di disagio e di criticità che mi vengono fatte anche da voi colleghi. Credo che questo modo di lavorare sia l'unico efficace per affrontare le gravi difficoltà che sta vivendo il nostro comparto. Molte delle azioni che passerò a illustrarvi sono state avviate attingendo dalle segnalazioni emerse nel dialogo costante con le parti sociali e la filiera istituzionale e, in particolar modo, con le Regioni, anche raccogliendo i vostri suggerimenti. Il contributo di tutte le forze è fondamentale per far fronte a questa crisi epocale. Ce lo siamo detti altre volte e lo stiamo dimostrando concretamente. L'agricoltura ha bisogno di collaborazione e condivisione. È una filiera della vita e, come tale, merita attenzione e concretezza. Da fine gennaio a oggi ho firmato 54 provvedimenti. Alcuni di questi hanno riguardato azioni per far fronte alle emergenze climatiche e fitopatologiche che hanno colpito duramente alcuni settori, quali la cimice asiatica, che ha danneggiato fortemente il settore ortofrutticolo, le declaratorie sulle avversità atmosferiche eccezionali occorse in alcune Regioni, la concessione di aiuti a sostegno delle imprese nel settore pesca e acquacoltura colpite da calamità naturali. Il Ministero sta procedendo, anche sulla linea della totale trasparenza al consumatore sull'etichettatura di origine e, a questo proposito, abbiamo prorogato le norme in tema di indicazione dell'origine in etichetta del grano duro, del pomodoro e del riso. È previsto un nuovo decreto anche per estendere l'indicazione di origine in etichetta per le carni suine trasformate, ora in attesa di parere delle Commissioni parlamentari. Non dobbiamo dimenticare che la sostenibilità per le nostre imprese passa anche attraverso la corretta e trasparente informazione in etichetta. Ho firmato, inoltre, il decreto relativo alla produzione biologica, all'etichettatura dei prodotti biologici e alle mense scolastiche biologiche per la riapertura del termine di presentazione dell'istanza di iscrizione all'elenco delle stazioni appaltanti. Lo sviluppo dell'agricoltura biologica è un tema che dobbiamo continuare a sostenere per il futuro della nostra agricoltura. Oltre a questi provvedimenti, ne ho firmati molti relativamente all'emergenza del Covid-19. Credo si tratti di un numero notevole di atti a testimonianza di quanto sia alta l'attenzione alle varie necessità del mondo agricolo e, al contempo, di quanto sia necessario intervenire sulla grave situazione del comparto. Sull'emergenza Covid-19 ci siamo attivati essenzialmente su due linee di indirizzo: massima facilitazione degli adempimenti delle aziende e sostegno economico. Le norme garantiscono, dunque, la maggiore flessibilità possibile, la proroga delle scadenze differibili e alcuni snellimenti amministrativi. Oltre a queste azioni di facilitazione, mi sono concentrata su azioni di sostegno economico alle imprese, inserendo specifici provvedimenti sia nei decreti di Governo che nei decreti ministeriali per iniettare liquidità nel sistema attraverso linee di credito, contributi sulla produzione, sgravi fiscali e previdenziali. Passo ora in rassegna alcune di queste azioni. Le prime norme varate dal Governo hanno avuto l'obiettivo primario di bloccare la diffusione del virus limitando i rischi di contagio. Ora credo sia necessario iniziare a riaprire gradualmente le attività con la massima sicurezza per i lavoratori e senza sprecare i sacrifici fatti. La capacità di governo deve dimostrarsi non nel chiudere le imprese, ma nel riaprirle garantendo la tutela della salute sui luoghi di lavoro e la sicurezza nella mobilità verso gli stessi. [[Applausi dal Gruppo IV-PSI]] Con il decreto del 10 aprile abbiamo incluso anche la silvicoltura e la manutenzione del verde dei boschi. Inoltre, stiamo lavorando per pubblicare una FAQ che consenta l'attività di cura delle piccole superfici agricole adibite alle produzioni per autoconsumo. Un altro tema oggetto di attenzione e preoccupazione riguarda il florovivaismo. Nel merito, era necessario un chiarimento sulla norma e ho voluto una FAQ che desse maggiori certezze alla filiera e ai consumatori. Il Ministero dell'interno, su nostra sollecitazione, sta diramando alle prefetture disposizioni molto chiare in merito all'interpretazione della disposizione. Sono consapevole che il comparto ha subìto e sta subendo danni enormi e che in certe Regioni è di vitale importanza economica e, per questo motivo, ripresenteremo una proposta specifica nel decreto cura Italia bis. Per sostenerla con vigore, chiedo un'alleanza in Parlamento di tutte le forze. Per quanto riguarda la PAC, ci siamo concentrati su diverse linee per tutti i settori interessati. Alcune misure erano già attuabili a livello nazionale; per altre, era, ed è necessaria, l'interlocuzione con la Commissione europea, che stiamo portando avanti. Il principio di base che ho chiesto ai miei uffici di seguire, nella predisposizione delle misure nazionali e nel negoziato con Bruxelles, è stato facilitare, quanto più possibile, gli adempimenti per gli agricoltori, posticipando le scadenze, anticipando i pagamenti della PAC, consentendo modifiche ai progetti già presentati, semplificando i controlli e riorientando le risorse. Inoltre, ho chiesto di attingere a tutte le risorse comunitarie previste nei diversi settori e coperte dal regolamento OCM unica e dello sviluppo rurale. Molti risultati li abbiamo già ottenuti. La Commissione europea ha dato ampie aperture sui posticipi, sulle deroghe ai controlli, sugli ammassi privati e sulla distillazione per il vino. Credo che per i nostri produttori si tratti di notevoli facilitazioni per poter continuare a lavorare senza il peso di una burocrazia insostenibile in questa fase. Sugli ammassi privati, abbiamo inviato alla Commissione un documento, predisposto e concordato con le Regioni, per attivare l'ammasso privato per formaggi, burro, carni bovine, carne suine e carni ovocaprine. Attendiamo risposta dalla Commissione stessa. Per il latte, abbiamo chiesto, in tutti i tavoli comunitari, di attivare un intervento di portata europea. Sullo sviluppo rurale, è necessario assicurare la piena attuazione dei programmi 2014-2020, introducendo semplificazioni procedurali e flessibilità sui programmi. A partire dal 2021, occorre attivare un'unica misura a livello nazionale, in modo da prevedere un pagamento commisurato alla superficie o agli animali, su cui insiste un impegno da finanziare con parte dei fondi FEASR dell'esercizio 2021. Inoltre, una percentuale di questo fondo 2021 sarà utilizzato per assicurare continuità alla programmazione 2014-2020 in attesa dell'avvio della nuova. Come vi dicevo, l'altra linea sulla quale ci stiamo muovendo è quella di garantire la necessaria liquidità per le aziende. Dobbiamo assicurare che la filiera non si fermi, garantendo le risorse e sbloccando i pagamenti. A riguardo delle misure che abbiamo intrapreso come Governo, abbiamo varato importanti provvedimenti di sostegno alle imprese del settore agricolo e della pesca. Il settore agricolo è a pieno titolo nel decreto crediti. Gli anticipi PAC porteranno 1,4 miliardi di euro di liquidità a partire dal mese di giugno. La semplificazione per i pagamenti nazionali ci consentirà ulteriori sblocchi di fondi fermi da tempo. Il decreto cura Italia, come modificato al Senato, dà ossigeno in questo senso. Abbiamo stanziato 100 milioni di euro per concedere le garanzie in favore dell'agricoltura e della pesca attraverso Ismea. Abbiamo, inoltre, istituito un fondo da 100 milioni di euro per la copertura di interessi sui finanziamenti bancari, sui mutui contratti dalle imprese, nonché per l'arresto temporaneo dell'attività di pesca, compresa quella delle acque interne. Su questo punto, già la prossima settimana potremo condividere un primo testo del decreto attuativo per dare risposte immediate alle aziende. Abbiamo rafforzato l'accesso al fondo rotativo per le imprese di cassa depositi e prestiti per il finanziamento a tasso agevolato degli investimenti realizzati dalle imprese della filiera avicola. Inoltre, abbiamo esteso il pegno rotativo a tutti i prodotti agroalimentari DOP e IGP. Infine, non appena le esportazioni potranno riprendere, sarà necessario promuovere adeguatamente le nostre produzioni. A questo scopo, abbiamo previsto la realizzazione di una campagna straordinaria di comunicazione. Ritornando alle attività del Ministero, ci tengo ad evidenziare che il mio obiettivo è stato quello di riorganizzare la struttura, in modo da essere performanti e non rallentare in alcun modo la macchina. Con la scorsa Conferenza Stato-Regioni, abbiamo approvato il decreto che concede proroghe e semplificazione nell'attuazione dei relativi programmi su OCM vino, ortofrutta, olio, zootecnia e apicoltura. Questa misura consentirà alle aziende di realizzare gli investimenti e le attività già programmate, fronteggiando in questo modo l'emergenza in atto. Ogni impresa avrà più tempo a disposizione su domande, rendicontazioni, realizzazione delle attività. Una volta terminata l'emergenza, quanto previsto potrà comunque essere realizzato con i risultati attesi e, anche in questo modo, le aziende di queste importanti filiere avranno una carta in più per il rilancio. Come misure di sostegno economico nazionale, ci siamo concentrati su alcune linee di intervento cardine, filiere e prodotti di qualità. Uno dei temi critici emerso prepotentemente durante questa crisi è che abbiamo necessità di rafforzare il nostro auto-approvvigionamento di materie prime. I decreti riguardanti le filiere hanno questo preciso obiettivo. Sono state adottate misure per istituire il Fondo grano duro per 40 milioni di euro, il Fondo suinicolo nazionale per 5 milioni di euro, il Fondo commissioni uniche nazionali per 200.000 euro, il Fondo per la competitività delle filiere per 29,5 milioni di euro. Su quest'ultimo punto è stata fondamentale la collaborazione con le Regioni per approvare in tempi rapidi la misura. Si tratta di un primo strumento in cui credo molto, che interviene sulle filiere strategiche come quella del mais, della soia, dei legumi, in cui siamo fortemente deficitari. In questo provvedimento è stato previsto anche un intervento di emergenza per la filiera ovina, con aiuto consistente per gli agnelli italiani. Per evitare lo spreco del latte di bufala ho destinato risorse per fare fronte alla fase di compressione della domanda a causa della chiusura di ristoranti e pizzerie. Stiamo seguendo con attenzione anche tutte le filiere in crisi o con prospettive di peggioramento; ad esempio, per il settore suinicolo, si è tenuta al Ministero una riunione tecnica dedicata ad individuare ulteriori azioni urgenti a tutela del comparto. Per il latte è in pubblicazione in Gazzetta Ufficiale il decreto da 6 milioni di euro per la fornitura di latte per gli indigenti ed è altrettanto imminente la pubblicazione del bando per l'acquisto. Gli uffici stanno studiando un intervento a tutela del reddito per questo comparto, con un sostegno diretto, prendendo come base la produzione dell'anno precedente per avere dati certi e poter erogare più rapidamente. La stima del fabbisogno è di 50 milioni di euro. Il vino è un altro dei settori fortemente coinvolti dal blocco dei canali commerciali. Per questo motivo sto valutando un intervento per la distillazione volontaria: la priorità è utilizzare i fondi OCM, chiedendo l'attivazione della misura di distillazione di crisi a livello di Unione europea. Prima, però, occorre verificare quante risorse dei fondi OCM saranno spese entro il 15 ottobre 2020. Nel caso l'intervento non dovesse essere sufficiente, proporremo nel decreto-legge una misura specifica integrativa. La sospensione di molte attività produttive e la limitazione degli spostamenti ha colpito duramente anche il settore agrituristico, provocando un crollo economico: riproporrò una proposta di indennizzi nel prossimo decreto-legge anche per questo comparto. Occorre inoltre prestare particolare attenzione al comparto zootecnico degli equidi, che si trova in grande sofferenza, soprattutto per quanto riguarda le attività turistiche, di ippoturismo ed equitazione. Passando ai prodotti di qualità, è concluso l' iter del decreto sulle rotazioni biologiche per i prodotti DOP e IGP. Abbiamo concesso le deroghe temporanee ai disciplinari del parmigiano, della mozzarella di bufala e della bresaola, per facilitare le produzioni in questa fase storica e abbiamo concesso proroghe per la rendicontazione dei progetti. Al contempo, per il rilancio di queste produzioni di qualità abbiamo previsto la concessione di contributi ai consorzi per la promozione e la comunicazione, con lo sblocco di pagamenti per oltre 2 milioni di euro. La chiusura delle attività, i blocchi commerciali e le limitazioni al commercio stanno comportando la creazione di eccedenze alimentari. Con riguardo a questi surplus alimentari vorrei riprendere il discorso sull'importanza del Fondo nazionale indigenti, finanziato per 50 milioni di euro. Il Fondo è un'opportunità economica, perché ci consente di dare nuova vita a prodotti che non hanno trovato collocazione sul mercato, ma, al contempo, di dare una risposta sociale alle tante persone che sono in difficoltà e che non hanno accesso al cibo. Il paniere è stato costituito insieme al tavolo cui partecipano tutte le istituzioni, la filiera e gli enti caritativi e ha tenuto conto dei comparti maggiormente in crisi di mercato. Il tavolo è stato riconvocato per il 22 aprile, anche per definire eventuali ulteriori proposte. Si tratta di uno strumento spesso sottovalutato, ma che offre potenzialità enormi, se inquadrato in un'ottica programmatoria. Il paniere copre una serie di prodotti oggi maggiormente a rischio spreco, tra cui le carni bovine e ovine, i prosciutti, i salumi, i formaggi e le conserve di ortofrutta. Questo finanziamento si somma ai 6 milioni già stanziati per l'acquisto di latte e ad altri 14 milioni per l'acquisto di pecorino. In questa fase emergenziale non sono mancate anomalie nei rapporti contrattuali, che sembravano andare oltre i corretti rapporti di filiera. Ci sono stati segnalati diversi casi. Per fermare da subito ogni potenziale pratica sleale abbiamo attivato un indirizzo di posta elettronica dedicato e monitorato dall'Ispettorato centrale della tutela della qualità e della repressione frodi dei prodotti agroalimentari (ICQRF). Ad oggi, attraverso questo strumento, sono stati segnalati circa una ventina di casi da approfondire. Complessivamente, dall'inizio del mese di febbraio, il nostro ispettorato ha effettuato su tutto il territorio nazionale oltre 15.500 controlli antifrode e oltre 2.200 controlli analitici. I prodotti controllati sono stati 17.400. I tassi di irregolarità registrati, sia per le attività ispettive, sia per le attività analitiche, sono risultati in linea con gli indici riscontrati prima dello stato emergenziale. Molte delle ispezioni sono state effettuate presso gli stabilimenti di produzione, anche nelle Regioni maggiormente colpite da pandemia. Questi dati mi danno la possibilità di evidenziare e di ringraziare per il prezioso lavoro svolto dagli ispettori dell'ICQRF, che, nonostante le difficoltà oggettive che devono affrontare quotidianamente, continuano a garantire con grande senso delle istituzioni la qualità della filiera agroalimentare italiana. La pandemia ha colpito duramente anche i settori della pesca e dell'acquacoltura. La domanda di prodotto fresco è drasticamente calata e la situazione è molto grave. Nel decreto cura Italia, come già detto, vi sono misure specifiche anche a tutela dei settori della pesca e dell'acquacoltura. Altrettanto importante è la possibilità di interventi flessibili, attraverso il Fondo europeo per gli affari marittimi e la pesca. Non dimentichiamo che la pesca rimane competenza esclusiva dell'Unione europea e l'esercizio di un potere comporta l'assunzione di responsabilità. Per questo ho stimolato la Commissione europea, anche con una lettera personale al Commissario, a varare misure immediate e adeguate a sostenere il settore della pesca e dell'acquacoltura. La sostanza delle nostre richieste è stata accolta e questo ci dà motivo di particolare soddisfazione e ci rafforza nell'impegno per dare risposte concrete a questo settore molto importante per il nostro Paese. Il quadro che vi ho delineato restituisce l'azione a tutto campo su cui siamo impegnati e la strategia complessiva che perseguiremo anche nei mesi a venire, implementando le linee di forza, perché le nostre imprese e la filiera alimentare siano messe nella condizione di fare quello che più sanno fare e che il mondo ci invidia, ovvero cibo di qualità, di altissima qualità. Questo significa proseguire il dialogo in atto anche in questa Assemblea, per condividere ed elaborare nuovi tasselli. Un dato si impone su tutti: occorre rafforzare la nostra filiera alimentare e il nostro sistema produttivo, per non trovarci mai più deboli come siamo stati in queste settimane. Ciò vale per le linee di politica nazionale di settore e vale anche per la politica agricola comune. Per me questo significa continuare ad affermare la centralità, in Italia e in Europa, della filiera della vita e lavorare per risolvere e affrontare, una per una, puntualmente, tutte le criticità che ne inclinano la forza. Sono certa di poter dire che tutti noi, in questa Assemblea, condividiamo questo obiettivo. Colleghi, conto molto sul vostro contributo e ascolterò con grande attenzione i vostri interventi. [[Applausi dai Gruppi PD, M5S e IV-PSI.]]
ParlaMint-IT_2020-04-16-LEG18-Sed-207.u6	Dichiaro aperta la discussione sull'informativa del Ministro delle politiche agricole alimentari e forestali. È iscritto a parlare il senatore De Bonis. Ne ha facoltà.
ParlaMint-IT_2020-04-16-LEG18-Sed-207.u7	Signor Presidente, dopo il ricco intervento del Ministro delle politiche agricole alimentari e forestali, sembrerebbe che in Italia l'agricoltura sia un settore in ottima salute, con migliaia di provvedimenti, con una serie di attività e di fondi, che rendono questo comparto economico quasi il Bengodi della nostra economia nazionale. Caro Ministro, mi permetto di smentirla: non è così. L'agricoltura italiana, come abbiamo avuto occasione di dirle nell'incontro delle Commissione congiunte a settembre, quando si è insidiata, ha una serie di criticità irrisolte, che si porta dietro da circa vent'anni. Con i pannicelli caldi, i provvedimenti le deroghe e le proroghe, che abbiamo visto nei provvedimenti approvati e nelle misure varate dal Governo, non andiamo da nessuna parte. Lei è appassionatissima del tema del caporalato. Adesso vuole regolarizzare gli immigrati, ma ha dimenticato che il vero caporalato è quello che affligge i produttori agricoli italiani, schiavizzati da un sistema neoliberista, che ha piegato la formazione dei prezzi. Noi siamo stati gli unici a dimostrare in che modo si formano i prezzi in agricoltura. Lei è al corrente delle nostre attività, ma nulla ha fatto sinora per restituire dignità ai produttori agricoli. L'agricoltura si fa con le imprese agricole, non con i lavoratori extracomunitari. Lei forse avrà un ricordo nostalgico della sua attività sindacale, quando si occupava di sindacato agricolo, ma io penso che lei non abbia mai messo piede in un'azienda agricola e non sappia che cosa significhi gestirne una. [[Applausi dai Gruppi L-SP-PSd'Az, FIBP-UDC e FdI. Commenti dal Gruppo IV-PSI]] Un Governo che voglia risolvere i problemi in Italia dovrebbe mettere innanzitutto persone competenti a svolgere le proprie attività, che abbiano contezza di ciò che significa fare l'agricoltore in Italia. Non ci pare che sinora la sua attività abbia minimamente scalfito il nostro settore. Lei non sa che ci sono migliaia di aziende agricole che non sono in bonis, che sono in sofferenza e che da questo Governo non hanno ricevuto alcuna attenzione. Ci sono oltre 600.000 ettari di terreno abbandonato in Italia e il nostro Governo continua a tollerare importazioni dal resto del mondo di derrate alimentari contaminate, per le quali vigono dei divieti che il nostro Governo non rispetta. [[Applausi dai Gruppi dai Gruppi L-SP-PSd'Az, FIBP-UDC e FdI. Commenti del senatore Steger]] E poi veniamo qui a illudere i nostri consumatori che la nostra politica agricola garantisca prodotti salubri e che i nostri controlli, fatti dall'Ispettorato centrale della tutela della qualità e della repressione frodi dei prodotti agroalimentari (ICQRF), sono efficaci. Lei ci dovrebbe dire se i regolamenti comunitari hanno un valore in Italia. Uno degli ultimi regolamenti sul glifosato, approvato nel 2016, ha fissato dei divieti, recependo il principio di precauzione; ma le navi attraccano nei nostri porti, appellandosi a un regolamento del 2013, che invece fissa altri limiti. Come mai lei non si è mai preoccupata di approfondire questo tema, dopo che l'ho interrogata per ben 18 volte, elencandole tutte le navi che arrivano in Italia? [[Commenti del senatore Comincini. Richiami del Presidente.]] Se noi vogliamo rendere grazie al nostro comparto agricolo, dobbiamo iniziare a fare i controlli sul serio; dobbiamo aiutare le imprese agricole che sono in difficoltà; dobbiamo considerare che siamo nel dopoguerra e che l'attività agricola tornerà ad essere centrale. I tanti disoccupati che non troveranno più un posto di lavoro, perché molte fabbriche e molti esercizi commerciali non riapriranno più, potranno trovare in agricoltura uno spazio utile per poter sfamare intere generazioni che oggi sono contagiate, contaminante, ammalate perché il nostro cibo è incontrollato, caro Ministro. Il principio di precauzione, l'effetto cocktail, molti degli argomenti chiave previsti dall'Unione europea non vengono applicati dal Governo italiano. Dobbiamo capire perché succede tutto questo. Perché la borsa merci di Foggia, che è stata chiusa a seguito di un provvedimento del TAR, continua ad operare, a falsare i prezzi e a dire che c'è un aumento della domanda mondiale di grano, tale per cui i prezzi sono schizzati, mentre da noi non si è mossa una virgola sul mercato del prezzo del grano? Perché accadono queste cose? Perché il nostro Governo lascia impuniti i tanti che speculano sulla pelle delle nostre aziende agricole? Lei se l'è mai chiesto? Cerchiamo di affrontare le questioni senza nasconderci, perché siamo tutti bravi a illustrare i dati e a mettere cento lire sulle bufale, duecento lire sui conigli, quattrocento lire sui suini. PRESIDENTE. Concluda, per cortesia. DE BONIS (Misto). Ho finito, Presidente. Lei dovrebbe girare per le aziende agricole; si faccia accompagnare dai sindacati, che non la invitano a concentrare nelle mani di pochi i Centri di assistenza agricola (CAA), per la distribuzione dei nostri fondi comunitari: l'accesso deve essere possibile per tutti, per tutti i professionisti liberi, perché anche i liberi professionisti, che hanno le partite IVA, possono disporre questi controlli. Non si faccia ingannare da alcuni sindacati, che vorrebbero monopolizzare anche il settore dei servizi. [[Applausi dal Gruppo dai Gruppi L-SP-PSd'Az, FIBP-UDC e FdI]] [[PRESIDENTE. È iscritta a parlare la senatrice Biti. Ne ha facoltà.]]
ParlaMint-IT_2020-04-16-LEG18-Sed-207.u8	Signor Presidente, ringrazio la signora Ministro per la sua informativa così puntuale e precisa; prima però di entrare nel merito di alcune questioni che vorrei portare alla sua attenzione, desidero rivolgere anche da parte mia un ringraziamento non formale ma davvero sentito a tutti i lavoratori del comparto, perché forse non sono stati ringraziati a sufficienza. Tutti noi, colleghi, sappiamo che se c'è un comparto che nessuno ha mai avuto il dubbio di chiudere è stato quello dell'approvvigionamento di cibo; credo quindi davvero che da quest'Assemblea debba essere inviato un ringraziamento sentito a tutti gli uomini e a tutte le donne che ogni giorno, da quasi due mesi, hanno permesso che, dai banchi della grande distribuzione, ai mercati rionali fino ai negozi di vicinato, non ci fosse mai mancanza di cibo. [[Applausi dai Gruppi PD e IV-PSI.]] Si tratta, come l'ha chiamata la signora Ministro, della filiera della vita: sicuramente è un termine evocativo, ma che mi piace e che ha funzionato proprio così. La prima cosa che vorrei fare, quindi, è un ringraziamento sentito a tutti i lavoratori che permettono di vivere a questo comparto di eccellenza, da noi sempre considerato strategico, che va dai grandi prodotti di eccellenza conosciuti in tutto il mondo, quali i nostri oli, i vini, passando per le carni, i formaggi, fino ad arrivare a prodotti più speciali e particolari (mi viene in mente il miele, del quale abbiamo parlato molto anche negli ultimi tempi). Ogni settore di questo comparto ha bisogno di essere conosciuto, considerato e di avere l'attenzione e il sostegno che merita in questo momento di estrema crisi. Va quindi bene, signora Ministro, tutto quello che lei ci ha detto, non soltanto nel rappresentare ancora una volta a quest'Assemblea quali sono state le iniziative già prese in questi quasi due mesi di crisi dovuta al coronavirus, ma anche per avere accennato a quali possono essere le azioni ancora da intraprendere. Molto positive sono le sue considerazioni sulla semplificazione: il sostegno economico è necessario. Signora Ministro, quello che non c'è tempo di dire nei cinque minuti del mio intervento lo possiamo riprendere dall'ordine del giorno della maggioranza. Cosa pensa il Partito Democratico del comparto agroalimentare e qual è l'idea per rilanciare e sostenere questo comparto è ben spiegato nell'ordine del giorno collegato al decreto-legge cosiddetto cura Italia, convertito la settimana scorsa in quest'Aula. In quell'atto di indirizzo si ribadisce la strategicità e l'importanza di ogni settore del comparto agroalimentare. In questo momento io mi sono soffermo su due che mi stanno particolarmente a cuore, fermo restando, signora Ministro, che noi staremo attenti su questo, glielo dico. Infatti, se è vero che in quest'Aula si dice che un ordine del giorno sull'agricoltura non lo si nega a nessuno, è anche vero che noi chiediamo che l'ordine del giorno sull'agricoltura collegato al decreto-legge cura Italia venga davvero preso in considerazione per il decreto-legge cura Italia bis (o come si chiamerà). Abbiamo necessità di dare risposte concrete e pensiamo che quell'ordine del giorno dia una linea chiara e precisa che deve essere seguita dal Governo. Mi soffermo sulla zootecnia e sul florovivaismo, due comparti strategici. Quanto al primo, lei sa quanti capi di animali (sia da carne, sia da latte) compongono questo importante settore e nella sua informativa li ha anche in parte nominati. Al riguardo, faccio un piccolo inciso per ricordare una categoria che non viene quasi mai ricordata e che invece è fondamentale per avere sui nostri tavoli un cibo sano, salubre e controllato: mi riferisco ai veterinari pubblici, privati, delle aziende e del controllo degli alimenti, di tutta la filiera, che fanno sì che possiamo mangiare alimenti di qualità e sani. La zootecnia ha bisogno di sostegno, signor Ministro, perché se è vero che i campi in ogni momento della stagione hanno bisogno di manutenzione e di cura, tanto più per gli animali c'è necessità di cure giornaliere e costanti, perché da questo deriva la loro salute e, quindi, la qualità degli alimenti che mangiamo. Il florovivaismo mi sta molto a cuore, visti anche il territorio e la Regione da cui provengo insieme ad altri illustri colleghi. Ringrazio il Governo per quello che ha già fatto sbloccando le attività nelle ultime settimane, ma c'è bisogno di rilanciare, come lei ha annunciato. Sono contenta che nel secondo provvedimento cura Italia ci possa essere una misura specifica sul florovivaismo. Abbiamo bisogno di dare risposte a un comparto che non è soltanto strategico e importante per la nostra Nazione, ma che anche a livello mondiale ha un'importanza fondamentale, perché le piante italiane sono conosciute e vengono esportate in tutto il mondo. C'è quindi bisogno di grandissima attenzione. Signor Presidente, mi avvio a concludere sottolineando, tramite lei a tutto il Governo, che il Gruppo del Partito Democratico tende una mano al Governo, perché vogliamo dare un aiuto concreto e vero, quindi chiediamo una collaborazione costante. Si faccia forte, signor Ministro, del nostro sostegno; si faccia forte ai tavoli europei, perché è fondamentale che l'Unione europea dia un segnale di attenzione verso il comparto agroalimentare italiano con tutti i mezzi che possiamo guadagnare su quei tavoli. Si faccia forte del nostro sostegno. L'ho già chiesto in Commissione e lo chiedo anche qui in Aula direttamente a lei, anche tramite la Presidente, di venire in Commissione, dove tutti - la maggioranza, ma penso di poterlo dire anche per l'opposizione - abbiamo voglia di contribuire a costruire un futuro per l'agricoltura, che è davvero un comparto - la filiera della vita, come lei lo ha chiamato - che ha bisogno di tutta la nostra attenzione. [[Applausi dal Gruppo PD e IV-PSI]] [[PRESIDENTE. È iscritto a parlare il senatore Vallardi. Ne ha facoltà.]]
ParlaMint-IT_2020-04-16-LEG18-Sed-207.u9	Signor Presidente, signor ministro Bellanova, è un piacere averla qui, anche perché sono circa due mesi che, a causa del coronavirus, non abbiamo potuto vederla in Commissione agricoltura. Ringrazio anche la senatrice Biti per aver toccato questo argomento. Signor Ministro, la aspettiamo volentieri in Commissione agricoltura; ci siamo visti solo all'inizio del suo mandato in occasione di quella breve relazione sulle linee programmatiche. Ripeto, la aspettiamo con ansia. Signor Ministro, la ringrazio anche per la sua presenza odierna, perché nel settore agricoltura di problemi ce ne sono tantissimi. Ho ascoltato con attenzione il suo intervento, ma devo dire che, al di là delle tantissime belle parole e dell'elencare tanti piccolissimi interventi, non ho visto assolutamente nulla. Tutto quello che lei ha detto lo vedo solo nei provvedimenti di routine che qualsiasi funzionario zelante del Ministero dell'agricoltura potrebbe fare tranquillamente. [[Applausi dal Gruppo L-SP-PSd'Az]] Quindi non vedo nulla di eccezionale nel lavoro che lei ha fatto e glielo dico serenamente. Si è parlato tanto di anticipazione di PAC, come fosse un qualcosa di esaltante per l'emergenza coronavirus a supporto del settore dell'agricoltura evidentemente in crisi (lo sentiamo ogni giorno), però le ricordo che l'anticipazione della PAC è dovuta solo ai ritardi di Agea, che non funziona. L'anticipazione della PAC non è solo per il coronavirus che ha fatto lei adesso, ma l'abbiamo fatta anche l'anno scorso con il ministro Centinaio [[Applausi dal Gruppo L-SP-PSd'Az]] , in un momento in cui non c'era assolutamente il coronavirus. Non voglio assolutamente dimenticare di ringraziare gli agricoltori, così come hanno fatto i colleghi che mi hanno preceduto. Gli agricoltori in questo momento stanno lavorando e sono una delle pochissime categorie che sta lavorando fin dall'inizio dell'emergenza del coronavirus. Subito dopo i medici e gli infermieri, credo vadano menzionati gli agricoltori le Forze dell'ordine che, è giusto ricordarlo, sono impegnate per fare rispettare la quarantena a tutti i cittadini. Credo che il mondo dell'agricoltura si aspettasse sicuramente molto di più di quello che lei ci ha detto. Si è parlato moltissimo del decreto-legge cura Italia, convertito la settimana scorsa: ebbene, non so se tale provvedimento salverà l'Italia, di sicuro non salva gli agricoltori, visto che di misure per gli agricoltori all'interno del decreto-legge non c'è assolutamente nulla. Signor Ministro, lei prima ha parlato del settore florovivaistico, per il quale giustamente lei dice che bisogna fare qualcosa. Ecco, io vorrei ricordarle che il settore vivaistico è forse quello più fortemente colpito in questo periodo di coronavirus. [[Applausi dai Gruppi L-SP-PSd'Az e FIBP-UDC]] A proposito di tale settore però, è anche giusto ricordarle, signor Ministro, che fin dall'inizio dell'emergenza coronavirus - ne ho parlato anche con il sottosegretario L'Abbate che mi dava ragione, come anche lei - dicevano tutti quanti che avremmo dovuto riaprire il settore florovivaistico anche perché non serve solo per andare a comprare le primule da mettere sul balcone a primavera: il settore florovivaistico serve per acquistare sementi e piantine per l'orto. Ricordo a tutti quanti che un italiano su tre, oggi, nel 2020, coltiva il proprio orto, che serve anche all'economia della famiglia. E se non piantiamo adesso, signor Ministro, quando dovremmo farlo? Io non so - come diceva prima il senatore De Bonis - se lei sia mai stata in un'azienda agricola, ma voglio ricordarle che se non piantiamo adesso, non andremo a raccogliere frutta e verdura. E se poi colleghiamo tutto questo ragionamento - mi permetta - anche al fatto che i cittadini sono chiusi in casa, possono andare ad acquistare al supermercato sotto casa e ci accorgiamo che nei supermercati sotto casa si verificato aumenti fino a 223 per cento dei prezzi di frutta e verdura, qualche domanda me la porrei. Se riusciamo a controllare chi si muove a più di 200 o 300 metri da casa con le Forze dell'ordine, signor Ministro, mi chiedo come faccia lei a non riuscire a controllare che nei supermercati ci siano questi aumenti pazzeschi: credo che a questa domanda vada fatta un minimo di concessione. [[Applausi dai Gruppi L-SP-PSd'Az e FIBP-UDC]] Cinque minuti sono veramente pochi, però io la vedo spesso nei telegiornali e ripetutamente si parla di 600.000 clandestini da regolarizzare. C'è bisogno di manodopera in agricoltura ma ricordiamoci che, molto probabilmente, approvando i voucher così come proposti dalla Lega avevamo risolto il problema. [[Applausi dai Gruppi L-SP-PSd'Az, FIBP-UDC e FdI]] Prima di concludere - cinque minuti sono veramente pochi - vorrei anche ricordarle che per raccogliere i pomodori sotto il sole, se lei destinasse qualche finanziamento agli agromeccanici, le macchine per raccogliere i pomodori e qualsiasi altro tipo di pianta coltivata in campo, al giorno d'oggi ci sono. Bastano solo dei finanziamenti da dare agli agricoltori e vedrà che, come per incanto, si risolverà anche il problema del caporalato. [[Applausi dai Gruppi L-SP-PSd'Az, FIBP-UDC e FdI]] [[PRESIDENTE. È iscritta a parlare la senatrice Caligiuri. Ne ha facoltà.]]
ParlaMint-IT_2020-04-16-LEG18-Sed-207.u10	Signor Presidente, signor Ministro, colleghi, purtroppo, com'è tristemente noto, l'Italia sta attraversando uno dei momenti più bui della sua storia, il tutto a causa di un nemico non visibile ad occhio nudo ma che tanto male sta facendo. Sono state violentemente strappate dalle nostre vite abitudini che facevano parte della nostra quotidianità. Penso ad un caffè al bar, una cena al ristorante, un abbraccio: tutto cancellato, sacrificato sul giustissimo altare della salvaguardia della salute. Poche sono rimaste le certezze a cui gli italiani si sono potuti aggrappare. Penso alla straordinaria generosità, umana e professionale, dei nostri comparti salute e sicurezza o al genio degli imprenditori che hanno convertito le loro produzioni per produrre strumenti di protezione. Una delle altre poche, gradite certezze, è sicuramente trovare il nostro patrimonio agroalimentare nei supermercati: latte, uova, carne e formaggi, pane, frutta, verdura non sono mai mancati, mai. Per questo voglio pubblicamente, a nome di tutto il Gruppo, fare un plauso devoto e riconoscente a tutti i nostri agricoltori, a tutti i nostri allevatori, a tutti gli operatori della filiera agroalimentare, perché nonostante tutto, grazie a loro, stiamo continuando a godere del buon cibo italiano [[Applausi dai Gruppi FIBP-UDC e L-SP-PSd'Az]] Uno spirito di sacrificio che però, Ministro, mi lasci dire che non è stato supportato degnamente nei provvedimenti che il Governo ha intrapreso e, ad oggi, le imprese agricole nulla hanno ricevuto se non la promessa di semplici garanzie bancarie, non liquidità vera, di cui al contrario ci sarebbe un disperato bisogno. Parliamo di una perdita dell'11 per cento del nostro PIL Nel 2020, di una riduzione dei consumi del 3,3 per cento e di un preoccupante 11 per cento di disoccupazione. L'Italia sarà il Paese più colpito nella nostra zona. Questo drammatico scenario ci impone di fare qualcosa, immediatamente, però, signor Ministro, soprattutto per un settore fragile come quello agricolo. Diceva anche lei che stavamo già vivendo, come comparto agricolo, piaghe quali la cimice asiatica, la xylella, le gelate, la siccità e purtroppo potrei continuare a lungo. Si tratta di aziende, quindi, che prima del crollo della nostra economia erano già in ginocchio e che certo faranno molta fatica ad accedere ad ulteriore credito bancario, anche se garantito dallo Stato, quindi le aziende già in difficoltà avranno ancora più difficoltà e saranno costrette a chiudere. Ora più che mai ci sarebbe bisogno di derogare ad alcune regole, penso ad esempio a Basilea, al rating, al DURC, altrimenti le parole aiuto o sostegno verranno stravolte nel loro autentico significato. [[Applausi dal Gruppo FIBP-UDC]] Non farlo significa condannare a morte il settore, significa ancora più concretamente svuotare i banchi dei supermercati delle nostre eccellenze, un'evenienza, signor Ministro che l'Italia non può e non vuole e che il Governo non deve permettere. Ma veniamo alle proposte di Forza Italia, torniamo ai prestiti garantiti dallo Stato. In primis, la durata a sei anni è troppo poco: cosa dovrebbe succedere nei sei anni? [[Applausi dal Gruppo FIBP-UDC]] Cosa dovrebbero coltivare gli agricoltori che permettesse loro di ripagare con regolarità quel prestito? Servirebbero almeno quindici anni. Un altro tema è quello della gestione, che lei ha affrontato, su questo iter dei prestiti. SACE non ha i comparti tecnici adeguati e non abbiamo nemmeno il tempo di formare del personale necessario e in questo momento sarebbe utile che Ismea si occupasse di tutto l' iter, stravolgendo le burocrazie, perché dobbiamo veramente arrivare a raggiungere immediatezza e velocità, che è quello di cui abbiamo bisogno. Urgono, inoltre, misure straordinarie con una immediata immissione di liquidità, non sotto forma di prestiti bancari, signor Ministro, ma di finanziamenti in conto capitale per quei settori che ha citato anche lei, sconvolti da questa emergenza. Parlo del florovivaismo, di cui abbiamo già parlato, che è completamente in ginocchio; della zootecnia da latte che, con la chiusura di bar, pasticcerie, ristoranti, mense, ha perso una fetta importante del suo mercato; per non parlare del vitivinicolo, della pesca, dell'agriturismo, con le attività ad esso connesse (ippica, ippoturismo). Per questi settori, oltre all'immissione di liquidità, ci vuole il blocco totale dei pagamenti fiscali, previdenziali, tributari, bancari per almeno un anno. [[Applausi dal Gruppo FIBP-UDC]] Dobbiamo dare loro la tranquillità di poter ricominciare a guadagnare, di riconquistare una normalità. Un accento lo pongo sul settore ortofrutticolo. Per la mancanza di operai nella raccolta, le nostre eccellenze resteranno nei campi e sugli alberi, con gravissimi danni economico ambientali. I voucher lavoro, da voi inspiegabilmente bocciati, avrebbero potuto dare una mano da una parte alle aziende alla ricerca di operai e dall'altra a chi di un lavoro ha bisogno, vista la situazione. [[Applausi dal Gruppo FIBP-UDC]] Si sarebbe potuto, in modo rapido aprire alla platea di studenti, disoccupati e pensionati. E ancora, sarebbe necessario rinviare l'introduzione di tasse quali la tassa sulla plastica e la sugar tax e ripensare alla tassazione del settore dei tabacchi per dare anche un gettito costante. Un altro tema è quello degli anticipi PAC. Ricordo a me stessa che anche l'anno scorso è stato possibile procedere alla anticipazione dei premi luglio-agosto, spero che non sia di questo che parliamo, signor Ministro. Non sarebbe stato più semplice procedere con la storicità dei titoli e immettere direttamente i pagamenti? Nessuna domanda, nessuna semplice domanda. [[Applausi dal Gruppo FIBP-UDC]] Velocizziamo, signor Ministro, abbiamo bisogno di dare liquidità alle nostre imprese. Ancora, pensiamo sia necessario - l'ha accennato anche lei - una campagna di comunicazione massiccia sul consumare italiano ed evitare assolutamente, signor Ministro, le fake news. Abbiamo purtroppo sentito, di recente, che quasi quasi il problema della pandemia era dato dalle nostre aziende zootecniche, che producevano qualcosa che faceva male. Questo non possiamo ammetterlo: facciamo una comunicazione seria su quanto sia importante consumare italiano. È quindi ora più che mai necessario sensibilizzare gli stakeholder, la GDO in primis, sul consumare prodotti made in Italy, con giuste politiche di prezzo alla vendita. D'altra parte, dovremo affrontare il problema del pericolo della dipendenza da Paesi quali Stati Uniti e Russia relativamente alle forniture delle materie prime, le cosiddette commodities, necessarie per la produzione di gran parte dei prodotti della nostra dieta mediterranea e ingredienti fondamentali per le razioni alimentari dei nostri allevamenti. Perché non pensare adesso, signor Ministro, a un piano strategico di investimenti nel Sud Italia per la produzione di queste materie prime, in modo da rispondere a due esigenze centrali? Mi riferisco all'esigenza di renderci autonomi da quei Paesi che, per diversi motivi, potrebbero bloccare le forniture e a quella di incentivare lo sviluppo delle aree del Mezzogiorno più vocate per il clima, magari supportate dagli ultimi sviluppi biotecnologici su varietà particolari. La disponibilità del Gruppo di Forza Italia c'è stata e continua a esserci, visto che, in momenti drammatici come quello che stiamo vivendo, la responsabilità politica e sociale questo impone. D'altro canto, per collaborare servono entrambe le parti in causa. Se le proposte delle opposizioni sono coerenti e rispondono a necessità pubbliche, non capiamo perché non debbano essere prese in considerazione. Per molte delle criticità evidenziate, signor Ministro, c'è ancora tempo per correggere. Dateci una mano a darvi una mano; non continuiamo a dare per scontato ciò che scontato non è. Il cibo non arriva sulle nostre tavole per magia e lei sa benissimo che il produttore agricolo e l'allevatore sono la parte più debole della catena. Eisenhower diceva che l'agricoltura sembra molto semplice quando il tuo aratro è una matita e sei a un migliaio di miglia dal campo di grano; facciamo in modo di avvicinarci a quei campi e diamo al mondo agricolo gli strumenti giusti per contribuire a una vittoria tutta italiana. [[Applausi dai Gruppi FIBP-UDC e L-SP-PSd'Az]] [[PRESIDENTE. È iscritta a parlare la senatrice Abate. Ne ha facoltà.]]
ParlaMint-IT_2020-04-16-LEG18-Sed-207.u11	Signor Presidente, ministro Bellanova, gentili colleghe e colleghi, mi voglio soffermare su dati "tecnici", perché gli interventi che ho sentito fino a adesso - mi consentano i colleghi - non corrispondono alla realtà. Come è emerso chiaramente dall'intervento del Ministro, è forte l'impegno che questo Governo sta profondendo per arginare gli effetti collaterali che il coronavirus ha avuto sull'economia del nostro Paese. Anche il Parlamento sta facendo la sua parte. Proprio la scorsa settimana abbiamo approvato in quest'Aula il decreto-legge cura Italia, che ora è all'esame della Camera. Come prassi consolidata, la Commissione agricoltura ha lavorato tenendo in considerazione le istanze delle forze politiche presenti in Commissione. Abbiamo presentato degli emendamenti a sostegno dei settori della pesca e dell'agricoltura, che sono diventati strategici per l'intera Nazione: l'anticipo al 70 per cento e non più al 50 per cento della PAC, l'istituzione di un fondo di 100 milioni di euro a tutela della pesca e dell'acquacoltura, l'incremento di 50 milioni di euro per il 2020 del fondo per la distribuzione di derrate alimentari alle persone indigenti, le indennità di 600 euro per i lavoratori e le aziende che si trovano in difficoltà. Altre misure hanno riguardato il florovivaismo, comparto che, senza il nostro intervento, si sarebbe trovato in grande difficoltà, rischiando il fallimento. Ci sono stati poi altri provvedimenti nel settore agricolo. Questi interventi stanno dando un sollievo a tutto il comparto in questo momento difficilissimo. Ma l'emergenza non si ferma e, in attesa che la curva dei contagi si avvicini ancora di più allo zero, bisogna già lavorare in anticipo alla fase 2, che permetterà la riapertura di alcune aziende e esercizi commerciali. Una ripresa economica lenta, per la quale sono state già gettate le basi dal decreto-legge liquidità, approvato in questi giorni dal Consiglio dei ministri, grazie al quale diventano subito operative le misure a supporto di imprese, artigiani autonomi e professionisti, utili per favorire la ripartenza del sistema produttivo italiano. Le proposte integrative a tutti questi provvedimenti, sia da parte mia che da parte del MoVimento 5 Stelle, non mancano e non mancheranno. Da tutte le Regioni italiane arrivano sollecitazioni in merito al problema generale rappresentato dalla carenza di manodopera, cui accennava ampiamente il Ministro nella sua relazione, che si sta verificando e si verificherà soprattutto nei prossimi mesi, in particolare per la raccolta ortofrutticola, visto che gli addetti a tale mansione, di provenienza soprattutto estera, a causa delle giuste misure di sicurezza avranno difficoltà a svolgere il proprio lavoro. Ricordo che questo è tempo di raccolta di frutti e di drupacee. Ci domandiamo come il ministro Bellanova intenda affrontare la questione - anche se in parte già l'ha illustrata - e con quali soluzioni e se, magari, una di queste potrebbe essere, di concerto con il Ministro del lavoro, quella di pensare di impegnare nei campi i percettori del reddito di cittadinanza, nel caso in cui sussista un'offerta congrua delle aziende agricole, sulla base dei profili e dei curricula di queste persone. Potrebbe non esistere alcuna preclusione all'impiego con regolare contratto di lavoro in base alla legge. L'emergenza sta determinando la necessità di assumere nuovo personale. In questo caso più che mai la creazione di nuova occupazione regolare e qualificata naturalmente potrebbe rappresentare non un problema, ma un'opportunità. Stessa cosa, oltre che per i percettori del reddito di cittadinanza, potrebbe avvenire per chi è in cassa integrazione o per i percettori dell'indennità mensile di disoccupazione della nuova assicurazione sociale per l'impiego (NASpI), chiaramente senza che questi perdano il sostegno, ma magari prevedendo una sospensione. Invito il Governo a prendere in considerazione questa ipotesi e a trovare la modalità più adeguata. Un'altra situazione alla quale bisognerebbe trovare soluzione è quella di consentire l'accesso ai fondi rustici - anche lei lo ha accennato - ai proprietari o ai detentori al fine di poterli curare. Non parliamo degli imprenditori agricoli professionali, coloni o mezzadri, ma dei cosiddetti hobbisti, quei semplici coltivatori ai quali sarebbe opportuno consentire di raggiungere il proprio appezzamento di terreno per coltivarlo e curarlo, visto che da queste attività traggono sostentamento per la propria famiglia. Il settore agricolo italiano, infatti, ha una peculiare caratteristica di parcellizzazione della proprietà fondiaria con una quota consistente di piccoli poderi condotti in proprio da persone non prevalentemente agricoli o imprenditori. Consentire lo spostamento dalla propria residenza verso i suddetti fondi rustici permetterebbe di dare attuazione ai lavori di diserbo, concimazione, potatura, irrigazione, piantumazione e, quindi, il sostentamento con questi prodotti della propria famiglia e, magari, anche della famiglia del vicino, sempre nel pieno rispetto della normativa vigente ed evitando che tutte queste culture vengono abbandonate. Sarebbe il caso di trovare anche una soluzione in merito. Segnalo che già le Regioni Sardegna e Toscana hanno mandato un emendamento in tal senso e hanno consentito a questi piccoli produttori di raggiungere il fondo. Voglio dire che questo Governo ha dedicato molta attenzione a questo comparto. Ci sono dei provvedimenti ancora in itinere e la strategicità in questo momento dell'agricoltura non ci consente di abbassare la guardia perché, come ho già ripetuto, in questo momento dobbiamo fornire due elementi essenziali: la sanità e il cibo. Ringrazio il Ministro per l'attenzione e i colleghi. [[Applausi dai Gruppi M5S e PD]] [[PRESIDENTE. È iscritto a parlare il senatore Laniece. Ne ha facoltà.]]
ParlaMint-IT_2020-04-16-LEG18-Sed-207.u12	Signor Presidente, signor Ministro, la ringrazio innanzitutto per le sue parole, che rendono con grande precisione la difficoltà di questo settore, compresa naturalmente l'agricoltura di montagna che il nostro Gruppo segue in modo particolare. La ringrazio anche per le azioni concrete che ha già messo in campo. Per ragioni di tempo, mi soffermerò solo su alcuni aspetti legati all'immediato, nella certezza che non mancheranno altre occasioni di confronto su tutti gli altri importantissimi aspetti che lei ha toccato. L'agricoltura è un settore produttivo che si basa sull'andamento delle stagioni e per la quale è impensabile una sospensione sine die dell'attività di coltivazione e di raccolto, come ben lei ha spiegato. Tutto ciò è ancora più vero per l'agricoltura dei territori alpini, che opera in condizioni ambientali più complesse e difficili. Basti pensare alla realtà della Valle d'Aosta, che porta il nostro Paese ad avere gli alpeggi più alti d'Europa. Il rischio, come tutti sappiamo, non è solo quello della tenuta economica della filiera, ma è anche quello dell'andamento dei prezzi per i consumatori e dell'indebolimento della capacità esportativa del made in Italy. È stata importante l'approvazione proprio qui in Senato dell'emendamento che consente alle aziende agricole di ottenere in forma semplificata fin dal prossimo mese e, quindi, prima della presentazione delle domande uniche, un'anticipazione delle risorse PAC nell'ordine del 70 per cento del valore dei titoli in portafoglio. Tuttavia, il punto principale è la rapida ripartenza del settore, naturalmente garantendo la piena sicurezza dei lavoratori. Su questi punti, vertevano una serie di ordini del giorno del nostro Gruppo al decreto-legge cura Italia, che, come ci auguriamo, si tramuteranno al più presto in specifiche norme. L'urgenza, adesso, è quella della manodopera, per via dell'imminente stagione di raccolta, magari attraverso una serie di incentivi fiscali e contributivi, l'assunzione di percettori di reddito di cittadinanza, di pensionati e di lavoratori in cassa integrazione. Ma bisogna anche far ripartire e riaprire il flusso dei lavoratori agricoli, tra cui anche la realizzazione del corridoio verde, al quale lei ha accennato, e la promozione di iniziative simili con tutti i Paesi di provenienza dei lavoratori stagionali. La carenza di manodopera rischia di impattare drammaticamente proprio nei territori di montagna. Per ovviare a ciò, occorre rivedere anche la normativa che disciplina i soggetti che possano aiutare nell'attività di raccolta. Solo per citare un caso, sempre contenuto in una nostra proposta emendativa, una misura del genere aiuterebbe significativamente la vendemmia, che in certi territori si configura come attività legata alla tradizione, senza remunerazione, svolta per rapporti di amicizia o di parentela con il coltivatore diretto. In questo settore, dove non sussistono rischi nell'ambito della sicurezza del lavoro, si potrebbe inserire una modifica di legge che consenta di amplificare il grado di parentela dal quarto al sesto. Signor Ministro, abbiamo davanti a noi una stagione difficile. In queste settimane si è parlato tanto, giustamente, della produzione industriale, del commercio e dei liberi professionisti, ma la sfida vera è fare in modo che nessun settore si senta dimenticato e, magari, mettere mano ad una serie di problemi strutturali del settore. Per l'agricoltura e, in particolare, per le piccole imprese, la burocrazia e le troppe norme, che spesso non tengono conto dell'estrema pluralità di contesti e situazioni, finiscono per costituire un vero e proprio ostacolo alle attività del settore. Faccio un solo esempio. Con l'ultimo DPCM, si è introdotta la possibilità, per le imprese forestali, di provvedere alla normale cura dei boschi. Non è chiaro, però, se questa possibilità sia estesa ai privati cittadini proprietari di aree boschive, ai quali alcune Regioni e Province autonome demandano compiti di cura e manutenzione. È solo l'ultimo, in ordine di tempo, ma credo renda bene l'estrema praticità dei problemi che riguardano i nostri territori. Territori nei quali, non dimentichiamolo mai, l'agricoltura svolge una imprescindibile funzione di presidio del territorio, di lotta allo spopolamento (io aggiungo, della montagna) e di contrasto al dissesto idrogeologico. Anche per questo, abbiamo bisogno, e lo sottolineo ancora, di semplificazione burocratica e di sostegno alle piccole produzioni, in un quadro normativo chiaro che faciliti la programmazione delle prossime settimane e dei prossimi mesi. Così come abbiamo bisogno che l'agricoltura tutta, come lei ha sottolineato, abbia gli aiuti e il sostegno che merita per sorreggere questa fase difficile e complicata. È un settore strategico e tale dovrà continuare ad essere. Il nostro Gruppo per le Autonomie conferma tutta la sua disponibilità ad una collaborazione la più proficua possibile. [[Applausi dai Gruppi Aut (SVP-PATT, UV), M5S, PD e IV-PSI]] [[PRESIDENTE. È iscritto a parlare il senatore Renzi. Ne ha facoltà.]]
ParlaMint-IT_2020-04-16-LEG18-Sed-207.u13	Signor Presidente, ringrazio il signor Ministro per le sue parole. Grazie per il lavoro che il Governo ha svolto in questo settore (abbiamo sentito, nel dibattito, anche delle espressioni critiche). Vorrei ricordare, a tutti e a ciascuno, che stiamo vivendo una fase di emergenza e che il settore agroalimentare, quello che lei ha chiamato, con felice espressione, la filiera della vita, lo ha superato, o meglio, lo ha affrontato (perché non possiamo ancora parlare di superamento della fase di emergenza) con una straordinaria resilienza. Di questo io credo vada dato atto, non soltanto ovviamente agli esponenti delle istituzioni come lei, ma, in primis, alle lavoratrici e ai lavoratori, agli allevatori, agli agricoltori, al mondo della distribuzione, del trasporto, al mondo della grande distribuzione e del piccolo commercio. Quando, però, il Presidente del Consiglio ha detto che il Governo si apre al confronto con il Parlamento, noi abbiamo immaginato, mi riferisco agli amici e colleghi dell'opposizione, una discussione veramente articolata e seria su quello che ci attende e il Ministro, oggi, è stata molto dettagliata ed approfondita nell'analizzare dei dati e dei risultati, oltre che aperta ad ascoltare le proposte. C'è una domanda alla quale opposizione e maggioranza insieme dovrebbero provare a dare risposta: che tipo di ruolo avrà il mondo dell'agroalimentare nella società del post coronavirus? Io credo che quanto ci ha detto oggi Teresa Bellanova ci aiuti a pensare che l'agricoltura non è soltanto un pezzo di passato, di struggente nostalgia. Lo dico perché larga parte delle persone che ci hanno lasciato, quei circa 21.500 morti che oggi contiamo - e che probabilmente sono molti di più e saranno di più - appartengono a una generazione, quella nata negli anni Trenta o Quaranta, che ha conosciuto il superamento della civiltà contadina. In realtà non si è superato un bel niente, perché quei valori sono sempre forti, ma in ogni caso parliamo di una generazione che ha visto il progressivo attacco ai valori della civiltà dell'agroalimentare e vorrei che su questo riflettessimo: il mondo di domani farà a meno di quei valori e di quella civiltà? Penso di no, penso che paradossalmente ciò che è accaduto in questa stagione possa portarci a dire che, nell'Italia del post coronavirus, il mondo dell'agroalimentare avrà un ruolo fondamentale, ma su questo bisogna giocare a carte scoperte. Bisogna dire che non può esserci il solito racconto stereotipato dei prodotti che dall'estero tagliano spazio a noi, per cui dobbiamo diventare dei sovranisti agroalimentari. Se infatti siamo sinceri e analizziamo la realtà per quella che è, dobbiamo avere la forza di dire che, come mai, il post coronavirus costringerà tutte e tutti noi a capire che la globalizzazione è il principale asset per la nostra agricoltura, che la globalizzazione è la più grande occasione che avremo, perché i prodotti dell'agroalimentare italiano sono amati e ambiti in tutto il mondo. La vera scommessa sarà caso mai combattere i falsi che rubano pezzi di mercato ai prodotti italiani, utilizzando un falso italiano per essere credibili nel mercato internazionale. Dobbiamo dunque sprovincializzare la nostra discussione. Certamente poi, come ha detto il ministro Bellanova, dobbiamo combattere in Europa perché su singoli prodotti ci sia una visione meno burocratica e sono d'accordo, siamo tutti d'accordo, sia chi rifiuta un'idea di Europa più forte, sia chi, come me, crede negli Stati uniti d'Europa. C'è bisogno di un'Europa che sia meno burocratica sulle politiche agricole, non c'è dubbio, e il ministro Teresa Bellanova sta lavorando in questa direzione. Il punto fondamentale, però, è che non si va da nessuna parte continuando con il solito ritornello degli ultimi venti anni, per cui l'agricoltura è in qualche modo minacciata dal mondo globale. L'agricoltura italiana paradossalmente, se aiutata, se difesa, se protetta, se sostenuta, è nelle condizioni di farci fare il salto e su questo vengo al secondo punto, alla seconda certezza che il coronavirus ha messo in discussione. Non è vero che l'innovazione tecnologica è nemica dei valori dell'antica civiltà. Noi siamo stati abituati a pensare che l'innovazione tecnologica fosse un nemico. Guardate, lo abbiamo detto tutti e mi riferisco, in particolare, a chi di noi è genitore: quante volte, vedendo i nostri figli curvi, chinati su Instagram o sul device di turno, ci siamo detti che ai nostri tempi c'era più relazione umana, più discussione, mentre i nostri figli sono fissi sui social ? È una domanda che, per alcuni aspetti, è giusta e sacrosanta, perché noi veniamo da quella cultura in cui si giocava a pallone in piazza e in cui si potevano condividere certi momenti di socialità molto più forte; ma non c'è dubbio che una visione meno ideologica e meno banale ci porta a dire che il coronavirus e il post coronavirus dimostrano come l'innovazione tecnologica sia oggi una forma di sostegno alle relazioni personali. È un paradosso, non lo avremmo mai detto due mesi fa. La rivoluzione che stiamo vivendo, con tutti i drammi e i disastri che abbiamo, porta a dire che l'innovazione tecnologica aiuta la relazione, non la sostituisce - io non vedo l'ora di tornare ad abbracciare le persone cui voglio bene - ma in questa fase dobbiamo avere questo atteggiamento anche per quanto riguarda l'agricoltura. L'innovazione tecnologica aiuta il mondo agricolo, non è in contraddizione. Il fatto che ci sia un mercato globale di 7 miliardi di persone è un bene per chi - 60 milioni di italiani - può produrre cose straordinariamente buone. Per questo - e mi rivolgo agli amici delle opposizioni - noi pensiamo che lo sguardo che dobbiamo avere sul mondo agricolo debba essere davvero a misura del pianeta. Poi possiamo confrontarci. Qualche collega ha detto delle cose corrette, anche dall'opposizione. Sono ad esempio uno di quelli che crede nei voucher e l'abbiamo dimostrato, con il ministro Bellanova, all'interno dell'esperienza di Governo. Sono d'accordo sul fatto che la sugar tax e la plastic tax, mai come in questo momento, vadano rinviate, però vorrei che, con la stessa franchezza, si riconoscesse la realtà. La realtà è che, sulle anticipazioni della PAC, il Governo attuale ha fatto molto meglio di quello precedente. Vorrei che tutti insieme ci sforzassimo per dire che il florivivaismo, su cui giustamente avete insistito, è un settore per il quale proprio il ministro Bellanova, il 15 dicembre, prima che scoppiasse questa pandemia, era a Pistoia, con gli operatori del settore, così come ha fatto anche in altre zone del Paese. Dunque, mettiamo da parte per un attimo le divisioni di parte e cerchiamo di guardare alla realtà per quella che è. Oggi c'è stata una reazione straordinaria del mondo agroalimentare. Ci sono stati i medici e gli infermieri, per i quali è giusto tirarsi giù il cappello. Le Forze dell'ordine sono state straordinariamente efficaci. Gli italiani sono stati bravi, perché a me questa storia che si continui a dire che gli italiani non rispettano le leggi mi sembra davvero molto discutibile, visto che i numeri riflettono un Paese straordinario: siamo addirittura arrivati all'obbrobrio di vedere un elicottero rincorrere un runner ! Siamo un Paese nel quale abbiamo rispettato le regole e dobbiamo smettere di raccontarci che siamo un Paese che non le rispetta. Al di là di questo, un settore che ha lavorato sempre è la filiera della vita. Grazie, signor Ministro, per quanto ha fatto. Grazie a lei, ma grazie anche alla cassiera, che ci ha accolto con un sorriso, anche quando i media dicevano che, andando a lavorare, si moriva. Ho proposto la riapertura e sono stato molto criticato, anche da quest'Assemblea, per questo motivo. Mi è stato detto: "Tu vuoi uccidere le persone!". Immaginate come si sentivano, in quei giorni, quelle cassiere e quei commessi, che dovevano andare a lavorare e quegli autotrasportatori, che dovevano portare le merci. Ci sono però degli elementi oggettivi e anche su questo la realtà è più forte dell'ideologia. Il tema dell'immigrazione ci vede sicuramente su fronti contrapposti, ma non c'è ombra di dubbio che ci siano centinaia di migliaia di persone, non di numeri, che lavorano o lavoravano nei nostri campi e a cui, come ha detto in modo perfetto il ministro Bellanova, o risponde lo Stato o risponde la criminalità organizzata. Colleghi, non vi sto dicendo quale sia la mia posizione, ma vi sto dicendo che questo problema esiste. Venendo alla conclusione, signor Presidente e signor Ministro, siamo in una fase in cui abbiamo bisogno di un dibattito alto e vero. Signor Presidente, in Aula abbiamo sentito delle espressioni, nei confronti del ministro Bellanova, che sono semplicemente volgari. Andare a dire a ciascuno di noi "Eh, ma non sei mai entrato in un'azienda agricola o in un'azienda!" [[Commenti]] denota la volgarità di una persona, che non riesce neanche a contenersi durante gli interventi altrui, e che si rappresenta oggi agli occhi del Senato. [[Commenti]] Dirlo, però, a una persona che ha iniziato a lavorare da bracciante agricola [[Applausi dai Gruppi IV-PSI e PD]] , che ha iniziato a lavorare a fianco di persone che hanno perso la vita per ciò che è accaduto sul caporalato, dirlo ad una persona come Teresa Bellanova - io ne sono testimone - che ha passato notti ad affrontare crisi aziendali, di qualsiasi colore politico fossero, perché la crisi aziendale porta disoccupazione e il disoccupato non è né rosso né nero, ma è un uomo che perde il posto di lavoro, dirlo a chi, come Teresa Bellanova, ci ha insegnato, in questi anni, cosa significhi partire da zero per difendere il lavoro - questo vale per tutti, per chi la approva e per chi la contesta, per chi vota la fiducia e per chi non la vota - non è semplicemente volgare, ma è la dimostrazione che nel Paese abbiamo bisogno di un dibattito serio su cosa significhi il lavoro. Sono molto d'accordo sul fatto che ci sia bisogno di più liquidità per le aziende. Sono molto preoccupato del fatto che il decreto liquidità non dia le risposte necessarie. Sono pronto a lavorare con tutti e con ciascuno, perché si creino le condizioni, per le imprese e per i lavoratori, per superare questa fase di emergenza. Non consentiremo però a nessuno, in un Paese che è una Repubblica democratica fondata sul lavoro, di umiliare o di pensare di farlo, di insultare o di ironizzare su chi, lavorando e spaccandosi la schiena, oggi fa politica, servendo lo Stato e servendo le istituzioni, con una competenza e una coerenza, che altri, scappati di casa, non sanno nemmeno cosa significhi. [[Applausi dai Gruppi IV-PSI e PD]] [[PRESIDENTE. È iscritto a parlare il senatore La Pietra. Ne ha facoltà.]]
ParlaMint-IT_2020-04-16-LEG18-Sed-207.u14	Signor Presidente, onorevoli colleghi, signor Ministro, inizierò il mio intervento con una ovvietà. In Commissione agricoltura, come lei sa, sono rappresentate tutte le forze che siedono in Assemblea, quindi c'è maggioranza e opposizione. Tuttavia, signor Ministro, pur con le differenze presenti, abbiamo sempre un obiettivo principale: mettere al centro l'interesse dell'agricoltura e dei nostri agricoltori. Si tratta di un atteggiamento e di un metodo che non riscontro in questo Governo. Non mi riferisco certamente al rapporto fra maggioranza e opposizione, che è ovvio, ma mi riferisco, in particolare, all'atteggiamento nel rapporto di collaborazione all'interno della stessa maggioranza. Ma su questo tornerò in seguito. Vorrei, invece, entrare nel merito di alcune questioni, signor Ministro. Ho ascoltato con attenzione il suo intervento: ho ascoltato quello che ha detto e quello che non ha detto. Vede, signor Ministro, nonostante l'importanza del comparto agricolo-ittico il decreto cura Italia (al momento l'unico provvedimento pervenuto in discussione al Parlamento) non ha posto la giusta attenzione all'agricoltura, prevedendo poche misure in merito, con poche risorse. Lei ne ha citate alcune, fra queste l'istituzione di un fondo da 100 milioni di euro a sostegno delle imprese agricole e per l'arresto temporaneo delle attività di pesca e l'aumento del fondo per gli indigenti di 50 milioni di euro, per assicurare la distribuzione delle derrate alimentari. Sarebbe facile dirle che i 50 milioni di euro del fondo per gli indigenti equivalgono a poco più di 15 euro a persona, se li rapportiamo agli oltre 3 milioni di poveri stimati, e che i 100 milioni per il fondo alle imprese possono forse servire a coprire qualche giorno dei costi per le decine di migliaia di aziende agricole e ittiche. La verità è che in questo decreto-legge, di quei 25 miliardi di euro messi a disposizione, all'agricoltura come risorse dirette sono arrivate le briciole: meno dello 0,5 per cento, 150-200 milioni sui 25 miliardi stanziati. Altro che cura Italia! Mi permetta, signor Ministro: per l'agricoltura questa non rappresenta neanche un'aspirina. Vedremo se, quando i prossimi decreti-legge verranno convertiti in legge, ci sarà qualcosa in più, ma al momento questo abbiamo. La crisi del coronavirus sta riducendo sul lastrico gran parte del settore produttivo italiano, con rischi di una contrazione del prodotto interno lordo potenzialmente irreversibili. Ci sono, però, alcuni settori dell'agricoltura (se ne è già accennato) particolarmente in crisi, per i quali niente, secondo noi, è stato fatto. Mi riferisco, per esempio, al florovivaismo, un comparto particolarmente colpito. Signor Ministro, io vengo dal territorio, sono un pistoiese, sono della provincia di Pistoia, dove esiste, come lei ben sa, il più importante distretto di piante ornamentali d'Italia, se non d'Europa. Questo settore avrà una perdita secca del fatturato di oltre il 50 per cento nelle piante e di oltre il 70 per cento per quanto riguarda i fiori, in base annua: un disastro. Se andrà bene, questi saranno i numeri. Il settore ha bisogno non solo di risorse, ma anche di tutele chiare. Mi riferisco, per esempio, al blocco di tutti i TIR, che sono stati fermati alle frontiere in maniera pretestuosa, e alla disdetta degli ordini. Il settore ha bisogno di azioni concrete sul piano finanziario, interagendo col sistema bancario, non per indebitarsi ulteriormente - come viene proposto nel decreto liquidità - ma per garantire il proprio portafoglio di clienti e di fornitori. Occorre mantenere il circuito finanziario della filiera. Analogo discorso vale per il settore dell'ortofrutta: il protrarsi dell'emergenza avrà gravi ricadute a causa del mutamento del comportamento dei consumatori e delle crescenti difficoltà logistiche e di raccordo con i mercati e le piattaforme della grande distribuzione organizzata. I prodotti più sensibili sono quelli con maggior grado di deperibilità e che il consumatore qualifica come non di prima necessità. Il settore ortofrutticolo dispone già di uno strumento che, in situazioni di crisi, consente di ritirare il prodotto dal mercato destinandolo alla distribuzione gratuita in favore di persone bisognose. Quei 50 milioni del fondo per gli indigenti, che citavo prima, sono risorse purtroppo inadeguate di fronte a una situazione emergenziale come quella che stiamo vivendo. Ancora, signor Ministro, la filiera del latte, come lei sa, ha bisogno di interventi urgenti e strutturali. Il comparto da tempo soffre di notevoli criticità, la più significativa delle quali è il prezzo del latte pagato agli allevatori. La crisi prodotta dall'emergenza del coronavirus ha aggravato la situazione, con i caseifici che non ritirano più latte e quelli che lo ritirano applicano prezzi bassissimi. Sentiamo parlare di ridurre la produzione, ma questa idea non ci convince, perché solo il 75 per cento del fabbisogno è soddisfatto dalla produzione nazionale, quindi dobbiamo andare a incidere sulla quota di importazione. È vero che esiste un libero mercato, ma dobbiamo agire con azioni dirette ad incrementare la quota di latte nazionale. Credo che lei sia stata messa al corrente della situazione della filiera bufalina già dall'inizio di marzo (ne ha accennato nella sua relazione), ma mi sembra che le azioni poste in essere su questo settore siano al momento inesistenti. La realtà dei fatti è che quasi la totalità dei caseifici ha tagliato il prezzo del latte, diminuendolo al punto tale che non si riescono a coprire più nemmeno i costi di produzione. Alla luce di questa situazione, signor Ministro, il settore ha bisogno di togliere latte dal mercato, non di stoccarlo. Facendo anche un riferimento alla legalità che a lei sta molto a cuore, le ultime stime comunicate qualche giorno fa hanno evidenziato che ci sono 3,2 milioni di indigenti che andrebbero aiutati e l'ultima intervista del procuratore nazionale antimafia Federico Cafiero De Raho su Radio24 ha evidenziato che vi sono messaggi e video di camorristi che offrono pasta e generi alimentari per dimostrare la capacità delle mafie di sostenere le fasce deboli. Proprio alla luce di questi fatti non possiamo non pensare ad azioni capaci di produrre effetti sinergici moltiplicativi, vale a dire che con una stessa azione si interviene su più problematiche. Una di queste azioni sinergiche consiste nel ritirare dal mercato gli esuberi di latte che si sono avuti in tutta Italia, distribuirli sotto forma di prodotto trasformato agli indigenti, utilizzando la rete nazionale delle associazioni preposte. Non possiamo abbassare la guardia sul fronte della legalità. In ultimo (ma non certo per importanza), mi permetta di fare un accenno alla pesca, un settore in grave difficoltà ma completamente dimenticato dal Governo: tante pacche sulle spalle, ma poca sostanza. Iniziamo a pagare, signor Ministro, gli arretrati del fermo pesca del 2017, del 2018, del 2019 e non sono sicuro se c'è ancora qualche residuo del 2016, prima di promettere chissà cosa in questa crisi. Mi risulta però - e la invito a controllare - che in queste ore è arrivata anche una circolare dell'INPS e i pescatori non hanno diritto ai 600 euro come tutti gli altri. Verifichi perché sarebbe uno scandalo per il settore. Nei nostri mari, in un Paese con oltre 8.000 chilometri di coste, ci sono aziende che a causa dell'impossibilità di svolgere il proprio lavoro per le misure di sicurezza (penso a tutta la nostra flotta adriatica), senza risorse e completamente abbandonate a sé stesse rischiano la definitiva chiusura; permettiamo loro almeno di non effettuare il fermo pesca per la stagione estiva. Dovrei parlare ancora di vino, olio, carne, seminativo, però purtroppo il tempo è tiranno, signor Ministro. Infine, mi sia concesso un ultimo passaggio sull'Europa. Lei, come e più di me, sa quanto sia importante la nuova politica agricola comune (PAC) e sa che una riduzione delle risorse e le nuove regole penalizzeranno le nostre aziende. Occorrono un'azione forte e determinata, che non consenta la riduzione delle risorse, e un adeguamento dei parametri fra tutti i Paesi dell'Unione, perché tassazioni differenti, sistemi di tutela e costi del lavoro differenti creano un'ulteriore penalizzazione sul piano della concorrenza delle nostre aziende nazionali. Inoltre, signor Ministro, agisca per riutilizzare tutte quelle risorse dei Programmi di sviluppo rurale (PSR) che molte Regioni non sono riuscite a spendere. Abbiamo visto come questa Europa sia matrigna e non madre rispetto ad alcuni suoi figli; non possiamo più accettare che ci sia un comitato d'affari a governare questa Europa con a capo Germania e Francia; dobbiamo essere determinati nel difendere le nostre aziende e la nostra sovranità produttiva e commerciale. Per fare questo, signor Ministro, vogliamo dire al Presidente del Consiglio che, se è vero che non lavora nelle tenebre, se è vero che sul Meccanismo europeo di stabilità (MES) ha detto che vuol guardare in faccia gli italiani, venga qui in quest'Aula e guardi in faccia noi, si faccia dare un mandato per andare al prossimo Consiglio europeo e si sottoponga a un voto parlamentare. Guardi in faccia l'Italia, venga qua e metta ogni senatore e ogni Gruppo parlamentare di fronte alle proprie responsabilità. In conclusione, signor Ministro, mi permetta di riprendere quanto dicevo all'inizio del mio intervento. Io mi chiedo quanto lei può incidere sulle scelte di questo Governo per l'agricoltura. Come Fratelli d'Italia, durante l' iter di approvazione del decreto-legge cura Italia abbiamo chiesto la reintroduzione dei voucher in agricoltura, almeno per il periodo della crisi; come lei sa, tale richiesta è stata bocciata. È comprensibile non accettare le proposte dell'opposizione, però poi non veniteci a chiedere la collaborazione. Questa era una richiesta di tutto il mondo agricolo, che mi risulta fatta anche dal suo partito, come il suo leader ha poc'anzi confermato, e da lei condivisa. Il decreto-legge cura Italia è stato approvato, ma i voucher non ci sono. L'ultima questione riguarda la manodopera stagionale. Sia ben chiaro che noi non siamo contro l'immigrazione, ma contro chi vuole entrare in Italia in maniera illegale e che sull'illegalità programma la sua permanenza nel nostro Paese. Quindi, siano benvenuti gli accordi internazionali che prevedono flussi ben definiti, soprattutto sulla parte sanitaria, e l'ingresso di manodopera specializzata. Quello che non vogliamo e non condividiamo è una vera e propria sanatoria per chi è nel nostro Paese in maniera illegale; non possiamo pensare di risolvere questo problema con la scusa della manodopera in agricoltura. Signor Ministro, tragga le sue conclusioni, sia coerente con la sua storia politica e con il suo percorso personale; prenda una posizione forte e determinata a favore dell'agricoltura, a Roma come a Bruxelles, e troverà in noi un supporto, altrimenti non avrà la stima del mondo dell'agricoltura. [[Applausi dal Gruppo FdI]] [[PRESIDENTE. È iscritta a parlare la senatrice Fattori. Ne ha facoltà.]]
ParlaMint-IT_2020-04-16-LEG18-Sed-207.u15	Signor Presidente, signor Ministro, io ho molto apprezzato il suo lavoro in questo momento drammatico per il nostro Paese - non lo dico per piaggeria, perché non mi si confà - e la ringrazio di essere stato un vero baluardo per il comparto agricolo. Sono molte le cose che ancora si dovrebbero fare, ma devo riconoscere che le azioni svolte in merito sia rispetto all'interlocuzione che lei ha fatto all'interno del Consiglio dei ministri in un momento difficile, sia per le posizioni assunte a livello internazionale, hanno portato ad ottimi risultati. Mi auguro che dopo l'emergenza il confronto si estenda in maniera ancora più efficace per rilanciare il settore dopo l'emergenza anche nelle Commissioni competenti del Parlamento che, come ha sentito, per l'agricoltura sono molto trasversalmente favorevoli al dialogo. Sono state aperte numerose linee di credito a favore delle aziende agricole, anch'esse da ringraziare, insieme ai lavoratori che sono stati eroici nel consentire un approvvigionamento costante e continuo di generi alimentari - cosa che non era scontata in questo periodo - che di certo sosterranno anche la ripresa. Signor Ministro, la ringrazio anche per la salvaguardia del made in Italy, che lei ha supportato con numerose campagne di sostegno e con il piano di tutela, che hanno messo a tacere, anche a livello internazionale, quelle spiacevoli congetture che stavano portando danno al buon nome e all'immagine delle nostre eccellenze. È molto apprezzabile anche la proroga fino al 31 dicembre 2021 dei decreti riguardanti l'indicazione dell'origine della materia prima prevalente su latte, formaggio, grano duro nella pasta di semola, riso e pomodoro trasformato. Sono importanti questi provvedimenti: sembrano piccoli, ma sono importantissimi perché consentono il consumo consapevole, da parte dei consumatori, del vero made in Italy. Mi auguro che questa sia una battaglia che porteremo avanti fino alla fine della legislatura. Signor Ministro, la invito tuttavia in sede europea a monitorare con maggiore attenzione le trattative riguardanti i trattati di libero scambio: un tema importante. Non dimentichiamo che l'emergenza coronavirus deriva dalla pessima gestione della fauna selvatica nei mercati asiatici, che probabilmente ha favorito il salto di specie. Quindi, la invito ad orientarsi nei rapporti commerciali con i Paesi extra UE non tanto al massimo ribasso dei prezzi, ma al rialzo per le tutele sanitarie, agroalimentari e del lavoro. Penso che dovremo rivedere le dinamiche del liberismo che ci hanno portato fino a qui. Personalmente, esprimo soddisfazione per l'arrivo dei provvedimenti sulla selvicoltura, che ha visto un'interlocuzione diretta tra me e la Ministra, che è stata veramente preziosa in questo campo, che ha incluso nelle attività urgenti consentite quelle riferite al codice Ateco 02, che era incomprensibilmente rimasto fuori dal novero delle attività considerate, con il rischio di aumentare gli incendi estivi a causa dell'impossibilità dell'esboscamento del legname già tagliato - non è ancora da tagliare - giacente nei boschi. Si rischiava di privare i forni a legna di una materia prima necessaria alla loro attività. Non dimentichiamo che il pane in questo periodo è stato importantissimo. Apprezziamo anche i 50 milioni di euro destinati alle derrate alimentari per i più poveri e la velocità con cui è stato allestito il decreto già depositato presso la Corte dei conti, che tra l'altro prevede solo prodotti italiani: anche questo è un dettaglio molto importante. L'accesso al cibo deve continuare anche fuori dalle situazioni emergenziali. Ricordo che solo il 31 gennaio la relatrice speciale dell'ONU per il diritto all'alimentazione in visita nel nostro Paese aveva segnalato come la nostra economia fosse la terza in Europa, ma che tuttavia i livelli di povertà e di insicurezza in Italia non fossero accettabili. Sono sicura che la Ministra prenderà a cuore tale questione. Prima della pandemia avevo segnalato queste istanze sia in Commissione diritti umani che in Commissione agricoltura. Apprezziamo la possibilità di far emergere gli stranieri senza documenti, vista non solo per la mancanza di manodopera, ma anche perché, cari membri dell'opposizione, avere delle persone senza documenti e non tracciabili in un momento di pandemia è una cosa sicuramente non auspicabile. Inoltre, con l'assunzione di nuovi lavoratori si dovrebbero garantire entrate fiscali e contributive. Un aspetto cui tengo molto - e che invito la Ministra a prendere in considerazione - è il seguente: sappiamo che la mafia si sta infiltrando in vari settori, il volume d'affari complessivo delle agromafie, nel 2018, è stato di 24,5 miliardi di euro e immaginiamo che il settore agroalimentare non sarà esente da questo arrembaggio. Gli impegni a discutere il disegno di legge Caselli sulle agromafie sono stati finora solo di carattere verbale. Vari testi sono stati depositati in Senato e il ministro Bonafede si era impegnato ad inserire alcune norme in un decreto prima della pandemia. Quindi io inviterei la Ministra a farsi carico dell'introduzione di questo disegno di legge in qualche decreto in essere. L'ultimo punto è l'agricoltura di sussistenza. La Ministra l'ha nominata e sono contenta che l'abbia presa in carico. Alcune Regioni hanno già emanato delle ordinanze in questo senso, ma auspico che tale modalità sia estesa a tutto il territorio nazionale. Infine, voglio fare una piccola critica sulla task force di fase II. Preannuncio che insieme ai colleghi Nugnes, De Falco e Di Marzio presenteremo un'interpellanza in questo senso. Non vi è alcuna cura e alcuna previsione di un rilancio economico dell'agricoltura. Se, da un lato, questo può essere considerato un difetto, io che sono molto critica verso la costituzione di task force, invece mi auguro che sia un pregio e che la Ministra si prenda l'incarico di consultare sia il Parlamento che gli esperti per proporre un rilancio dell'agricoltura. Vuol dire che su questo tema ci sarà un Ministro con piena capacità di agire insieme al Parlamento e alle rappresentanze sociali, quindi la invito veramente a prendere in mano il rilancio dell'agricoltura anche in seno ad un'eventuale task force. [[Applausi dal Gruppo Misto]] [[PRESIDENTE. È iscritto a parlare il senatore Taricco. Ne ha facoltà.]]
ParlaMint-IT_2020-04-16-LEG18-Sed-207.u16	Signor Presidente, innanzitutto ringrazio il Ministro, per la relazione ampia ed esauriente con cui ha illustrato l'attività che il Governo sta portando avanti in questa fase per fronteggiare la situazione sociale ed economica che stiamo attraversando. Ho molto apprezzato anche il suo riferimento alla filiera alimentare come filiera di interesse nazionale, perché credo fermamente che questo sia vero e ritengo fondamentale che in tutti gli atti di Governo messi in campo si abbia sempre presente questa grande verità. Il mondo agricolo veniva già da una situazione complicata. È stato detto anche nel suo intervento iniziale. Abbiamo avuto la vicenda della cimice asiatica, che ha portato devastazione e tutte le avversità climatiche che hanno preceduto la vicenda Covid, scaricando su tutto il settore in generale, ma soprattutto sulle produzioni di beni maggiormente deperibili e freschi, situazioni di complessità veramente uniche. Non ricordiamo un panorama di crisi settoriale così forte. È già stato detto prima: tutti i prodotti freschi e più deperibili, dalla floricoltura ai prodotti derivati dal latte fresco, i prodotti del settore della pesca, i prodotti legati alla filiera turistica e della ristorazione hanno subìto contraccolpi pazzeschi con la perdita, molto spesso, come nel caso della filiera floricola, anche del 70 per cento della produzione che, purtroppo, era concentrata in questo periodo. È già stato detto dai colleghi, quindi non lo ripeterò. Credo, pertanto, che dare una risposta a questi settori sia fondamentale non tanto e non soltanto per l'agricoltura, ma per tutto il comparto economico e territoriale che ruota intorno a questo settore. Innanzitutto credo sia giusto - è già stato fatto da alcuni colleghi - dire che alcune cose importanti sono state fatte. Lei giustamente ha rivendicato e citato l'elenco dei provvedimenti assunti e credo sia bene dire, al di là dei provvedimenti ordinari, che la proroga dell'obbligo di indicazione dell'origine dei prodotti e l'estensione dell'indicazione di origine in etichetta alle carni suine trasformate sia un passo importante e che non era affatto scontato. Credo sia bene dire che il lavoro fatto per la chiusura di tutte le premesse di intervento per la cimice asiatica, che è avvenuto nelle scorse settimane, sia un passaggio epocale che tutto il mondo agricolo stava aspettando. Credo sia importante dire che l'anticipazione della PAC al 70 per cento, soprattutto con quelle semplificazioni procedurali che il provvedimento prevede, non era per niente scontata e non è per niente paragonabile a ciò che è avvenuto fino all'anno scorso. Credo sia bene anche parlare delle risorse stanziate, ma soprattutto di quelle in programma per il prossimo provvedimento. In questo provvedimento abbiamo concentrato ciò che poteva essere inserito, stante la limitatezza delle risorse cui dovevamo fare riferimento. È un provvedimento importante per l'agricoltura perché prevede una miriade di adempimenti e di semplificazioni burocratico-amministrative e procedurali, che sono state molto apprezzate dal mondo agricolo. Credo sia importante ribadire che ci aspettiamo, nel prossimo decreto, la risposta, in termini economici, a tutti quei settori già citati dai colleghi. Credo che su questo - mi permetto di sottolinearlo - sarà fondamentale il tempo delle procedure autorizzative. Passando velocemente alle conclusioni, molti colleghi hanno già elencato i punti sui quali dovremo intervenire. Mi permetto solo di fare due considerazioni finali. Sul tema del lavoro in agricoltura e della manodopera, credo che la strada da lei tracciata vada assolutamente nella direzione giusta. Probabilmente sarebbe opportuna un'attenzione ulteriore alle modalità con cui potrà essere declinato il tema dell'offrire la possibilità a tutti coloro che sono oggetto oggi di interventi di sostegno di poterli utilizzare in agricoltura con procedure e modalità molto semplificate. Mi permetto, su questo tema, di fare una sottolineatura. Sarà fondamentale la questione dei tempi: abbiamo bisogno di sapere con chiarezza, nei prossimi giorni, quali sono i provvedimenti che potranno essere utilizzati, perché questo metterà in condizione le aziende agricole di organizzarsi. Ormai le prime raccolte sono imminenti e la questione diventa assolutamente fondamentale. Ricordo solo che la proroga dei permessi di soggiorno, le visite mediche, le agevolazioni per la montagna sono già in questo provvedimento che nei prossimi giorni verrà convertito dalla Camera. Sul tema della lotta al caporalato, mi permetto di sottolineare come sia fondamentale la strada che, con il varo del piano messo in campo nelle scorse settimane, è stata intrapresa. A tal proposito, faccio due rilievi. Il primo è che le procedure che saranno individuate per gli interventi, ad esempio, a favore di quelle aziende o di quelle realtà che attrezzeranno locali per l'accoglienza, come previsto dall'accordo, devono essere semplici. Su tutta la vicenda del caporalato credo sia necessario avere sempre chiaro che l'esigenza di contenere gli scorretti e i disonesti non deve complicare in modo ingestibile la vita agli onesti e ai corretti. Questo deve essere un punto di riferimento fondamentale. Infine, noto che nel decreto-legge n. 18 del 2020 c'è una prima norma sulle pratiche sleali che dà una delega al Governo. Credo che anche in questo caso vada esercitata la delega dal suo Ministero e dal Governo, perché purtroppo abbiamo visto, nei giorni e nelle settimane scorse, che ci sono stati dei tentativi di comportamenti scorretti all'interno delle filiere agricole. Tutto quello che andrà nella direzione di... [[il microfono si disattiva automaticamente]] PRESIDENTE. Concluda, per cortesia. Concludo velocemente. Un ultimissimo richiamo (è già stato detto da alcuni colleghi): si avvalga della collaborazione delle Commissioni. Come è già stato detto anche dai colleghi di opposizione, in Commissione agricoltura in questo anno e mezzo di lavoro abbiamo avuto la capacità di collaborare insieme per il bene dell'agricoltura. È vero che l'agricoltura vale solo il 2,5-3 per cento del PIL, ma, se consideriamo l'indotto, in determinati territori arriva anche al 15 per cento. Può essere veramente un motore e un volano di sviluppo: mettiamolo in campo. La nostra disponibilità a lavorarci e a collaborare con lei c'è tutta. [[Applausi dal Gruppo PD]] [[PRESIDENTE. È iscritto a parlare il senatore Bergesio. Ne ha facoltà.]]
ParlaMint-IT_2020-04-16-LEG18-Sed-207.u17	Signor Presidente, signor Ministro, inizio anch'io salutando gli agricoltori e gli operatori del settore, coloro che questa mattina presto si sono alzati e sono andati nelle stalle o nei campi, coloro che lavorano nell'ortofrutta, nel vivaismo e in tutto il nostro enorme settore. Coloro che non hanno potuto interrompere il loro lavoro, garantendoci il cibo sulla tavola, coloro che soffrono in questo momento, perché la salute e la sicurezza sono un dato fondamentale anche per loro; sicurezza sul lavoro, sicurezza alimentare, garanzia di igiene e di qualità del prodotto. A loro va un grandissimo plauso: stanno facendo bene, a prescindere da quello che noi facciamo nei loro confronti. [[Applausi dai Gruppi L-SP-PSd'Az e FIBP-UDC]] Signor Ministro, ce lo ha detto lei in Commissione agricoltura. Tra l'altro le ricordo che deve ancora rispondere alle nostre domande, le quali probabilmente giacciono in qualche cassetto. Lei aveva fatto una relazione di 27 pagine, che io ho bene a mente; tante cose sono rimaste in sospeso, qualcuno le ha rimesse oggi in cantiere per il futuro. Però si ricordi di tornare presso le Commissioni congiunte di Camera e Senato a rispondere alle nostre domande fatte nel mese di novembre; è importante per noi dal punto di vista tecnico. Lei prima ha detto che ci ascolta in modo molto attento, perché vuole capire quali sono le nostre esigenze. Glielo dico subito: per quanto riguarda il florovivaismo, che fine ha fatto l'attivazione del fondo nazionale per l'indennizzo sulla produzione lorda vendibile dei prodotti andati a male? La richiesta di anticipare il fermo biologico per la pesca e l'indennizzo per i pescatori? Per quanto riguarda il settore del vino, al di là della manodopera (parliamo tutti di manodopera, ma poi ci ritorniamo), vi siete posti il problema dell'invenduto che giace nelle cantine, considerando che tra cinque mesi ci sarà una nuova vendemmia? Ce lo poniamo questo problema, sì o no? Gli anticipi PAC sono fondamentali, anche per il 2020, anche immediati. Riprendo quanto ha detto un senatore poc'anzi, prima di me: i tempi sono fondamentali, signor Ministro. Anticipare le liquidazioni, sospendendo i controlli di Agea (che faremo poi a seguire nei prossimi anni), vuol dire dare liquidità immediata ai nostri agricoltori, alle nostre piccole imprese agricole, le quali altrimenti dovranno passare attraverso il farraginoso meccanismo del decreto cura Italia o del decreto liquidità, cioè saranno costrette a chiudere l'attività prima di veder arrivare qualche risorsa per la liquidità. La prego, signor Ministro, diamoci da fare e diamoci veramente un passo reale nei tempi, perché questo è fondamentale. La filiera alimentare merita sostegno; lo ha detto lei, signor Ministro, e io glielo riconosco. Però i fatti raccontano altro. Noi abbiamo proposto - lo ha anticipato prima il senatore Vallardi, che ringrazio per il lavoro che sta facendo in Commissione, insieme a noi e all'ex ministro Gian Marco Centinaio - in modo molto chiaro e trasparente i voucher per gli studenti, per coloro che si stanno diplomando, per gli universitari, per i cassaintegrati, per i pensionati, per coloro che percepiscono il reddito di cittadinanza. [[Applausi dal Gruppo L-SP-PSd'Az]] Cambiamo questa normativa e ritorniamo a quello che era all'inizio, perché i voucher sono fondamentali e lei lo sa. Io non dico che lei non va nei campi e non va nelle stalle; questo non mi interessa. Ma lei sa che i tempi e i modi sono legati anche alla meteorologia. Io non posso dirle che domani faccio raccogliere le pesche, perché, se domani piove, non le raccolgo; però ho già impostato il voucher e non posso rendicontarlo. Questo è fondamentale; sono i meccanismi di lavoro che aiutano le aziende. Lei in tutta risposta ha detto che vuole regolarizzare gli immigrati. Noi diciamo prima i nostri italiani, che sono a casa; lei invece dice no, prima i clandestini. Questo a noi non va bene. [[Applausi dal Gruppo L-SP-PSd'Az]] Se riusciamo a lavorare in modo equo e sostenibile per le imprese, riusciamo a far lavorare gli italiani. Le abbiamo chiesto per il florovivaismo un fondo da un miliardo di euro, cosa che è stata scritta dai suoi uffici, da dirigenti autorevoli dei suoi uffici. Lei ha proposto un fondo da 250 milioni di euro, però le dico che, anche se messo nero su bianco, ad oggi non c'è ancora nulla; anzi, questi poveretti del florovivaismo devono pagare per smaltire la loro merce che non riescono a vendere. Questo è gravissimo! [[Applausi]] Dobbiamo dirlo anche agli italiani che ci stanno ascoltando. Le voglio citare ancora una questione importante; ne avrei molte altre anche sulla suinicoltura, il mercato del prosciutto e le perdite di denaro di questo settore importante, però vorrei ritornare su un argomento. Signor Ministro, colpisce il suo silenzio davanti all'uso strumentale di alcune trasmissioni televisive in onda sul servizio pubblico che gettano discredito sui nostri agricoltori ipotizzando un nesso tra la gestione dei reflui delle stalle degli allevamenti e la diffusione del virus . L'agricoltura e la zootecnia non sono fonte primaria di inquinamento; sono parte della soluzione del problema grazie ai passi da gigante fatti in questi anni in termini di sostenibilità e innovazione. Sulla questione noi, come Lega, abbiamo depositato un quesito in Commissione di vigilanza RAI, però prego anche lei di dire qualcosa perché è importante e se lo aspetta tutto il settore. Per quanto riguarda i codici Ateco ha fatto bene a inserire la silvicoltura tra gli ultimi che sono stati introdotti, ma si ricordi che ne manca uno fondamentale: la produzione delle macchine agricole a livello industriale. [[Applausi dal Gruppo L-SP-PSd'Az]] Signor Ministro, lo sa che i commercianti di macchine agricole stanno facendo i contratti con la Germania perché il codice Ateco in Germania è aperto e in Italia non acquisteranno macchine agricole perché i nostri produttori sono fermi? Vogliono lavorare, mandano domande alle prefetture, la prefettura le trasmette alla Guardia di finanza per le verifiche e di conseguenza non possono lavorare perché non hanno dato l'autorizzazione. Signor Ministro, la prego, intervenga subito. Le ricordo che il 5 settembre dell'anno scorso, giurando davanti al Capo dello Stato e al popolo italiano, lei si è impegnato nel giuramento ad esercitare le sue funzioni nell'interesse esclusivo della Nazione. Le ricordo che la nazione è l'Italia; curiamo gli interessi italiani. Guardi che la trasparenza sulle importazioni di latte di bassa qualità che arriva dall'estero è fondamentale. Noi dobbiamo vederli quei numeri; dobbiamo renderli pubblici, altrimenti i nostri allevatori non percepiranno 33 centesimi al litro, come avviene oggi, ma 25 centesimi. Signor Ministro, per questo le dico: sempre prima gli agricoltori italiani. [[Applausi dai Gruppi L-SP-PSd'Az e FIBP-UDC]] [[PRESIDENTE. È iscritta a parlare la senatrice Lonardo. Ne ha facoltà.]]
ParlaMint-IT_2020-04-16-LEG18-Sed-207.u18	Signor Presidente, Ministro e colleghi, qualcuno ha del comparto agricolo un'idea bucolica, quasi esente da una crisi esistenziale, per cui le invocazioni di aiuto possono essere disattese oppure trascurate. Basti pensare alla mancata ricezione dei loro prodotti da parte delle strutture ristorative e alberghiere oppure alla difficoltà di reperire manodopera (si impiegano nella congiuntura di emergenza i cittadini in grado di farlo, penso per esempio a coloro ai quali è stato concesso il reddito di cittadinanza). Si intervenga con le autorità politiche dei Paesi al confine con l'Italia i cui controlli alla frontiera sono diventati esasperanti. Ciò aumenta i costi e tale comportamento viene meno al precetto europeo costitutivo dell'Unione europea che riguarda la libera circolazione delle merci. L'emergenza pandemica da Covid-19 ha causato ulteriori evidenti crisi in tutti i settori produttivi italiani e non ha risparmiato il settore agroalimentare, le sue produzioni e, tra queste, segnalo quella relativa alle eccellenze italiane. Infatti, nel territorio campano e non solo, come già detto, la chiusura di locali di ristorazione e l'assenza del flusso turistico hanno fatto registrare una notevole contrazione del consumo di tutti i prodotti agricoli. Mi soffermo sul calo del consumo della mozzarella di bufala, che ha messo in ginocchio l'intera filiera e che rischia di minare una realtà economica, sociale e occupazionale di elevato rilievo. La filiera bufalina, comprensiva dell'intero indotto, fornisce lavoro a circa 20.000 addetti in Regione a elevato tasso di disoccupazione. La sopravvivenza dell'intera filiera dipenderà dagli interventi che saranno messi in campo da parte del Governo. In particolare, la crisi ha causato la mancata trasformazione di 300.000 quintali di latte di bufala che, ad oggi, giacciono nei congelatori, con una perdita economica stimabile, per costi di congelamento e minore resa casearia per i trasformatori, a 8 milioni di euro. La crisi, che ha investito principalmente le realtà di trasformazione di piccole dimensioni, ha favorito la riduzione del prezzo alla stalla, quantificabile in circa 0,3 euro per chilogrammo di latte, per un totale di circa 600.000 quintali di latte: ciò equivale ad una perdita, per gli allevatori, di circa 18 milioni di euro. Al fine di non danneggiare, signor Ministro, una delle filiere ad elevato impatto territoriale sarebbe opportuno prevedere un intervento di aiuto dello Stato quantificabile in 26 milioni di euro. In Commissione agricoltura abbiamo affrontato, attraverso un'approfondita indagine conoscitiva, tutte le criticità della filiera bufalina. Il documento finale è alla sua attenzione, Ministro, e mi auguro che presto possano arrivare delle risposte. Per concludere, ritengo che ci voglia condivisione da parte della maggioranza. Ella stessa, poc'anzi, parlava di questa platea complessa e articolata. Mi auguro che lei tenga conto anche di quanto viene proposto dalle opposizioni, perché è un momento drammatico e tragico; c'è bisogno soltanto di lavorare tutti insieme. Intanto, per dare delle risposte attese ad un mondo che lavora giorno e notte, che non conosce festività, c'è bisogno di provvedimenti semplici, senza la tirannide delle procedure, il groviglio degli adempimenti, l'inafferrabile localizzazione delle responsabilità e delle certificazioni burocratiche senza né capo né coda. Mi auguro che questo avvenga. [[Applausi dai Gruppi FIBP-UDC e LP-SP-PSd'Az]] [[PRESIDENTE. È iscritta a parlare la senatrice Naturale. Ne ha facoltà.]]
ParlaMint-IT_2020-04-16-LEG18-Sed-207.u19	Gentile Presidente, signor Ministro, colleghi, la pandemia Covid-19 ha costretto centinaia di milioni di europei a restare a casa. Le campagne rischiano seriamente di non avere le cure sufficienti proprio in primavera, proprio in periodo di raccolto, come abbiamo tutti giustamente sottolineato. L'agricoltura, in Italia, vale 32 miliardi di euro e questo valore sta scendendo. Quindi, è un campanello d'allarme che va monitorato: il 2,2 per cento del PIL e il 5 per cento del totale degli occupati. Al posto di giornate gradevoli da dedicare al lavoro agricolo, al posto dei lavori agricoli stagionali, è arrivato il coronavirus. Così, la frutta rischia di restare appesa agli alberi, gli ortaggi e i cereali nel terreno: cibo che serve per sfamare milioni di uomini e animali, miliardi che rischiano di svanire in un virus, gettando nella miseria un milione di famiglie. I nostri agricoltori continuano con passione il loro onorevole lavoro, cui da sempre diamo merito per i preziosi frutti. A rendere, però, insostenibile la situazione è la carenza di lavoratori stagionali, per lo più immigrati, che fino a ieri erano maggiormente disposti a lavorare nei campi. Abbiamo appena ascoltato, dalla voce del Ministro, che non si attenderà senza agire che vengano riaperte le frontiere, ma che è necessario trovare una soluzione alternativa, magari guardando a quei quasi 600.000 immigrati irregolari, un esercito che, potenzialmente, è in pasto alla criminalità organizzata. In questo momento, in Italia ci sono 90.000 persone che dormono in città fantasma di braccianti, dove vige la legge della mafia. In quei luoghi, non vengono rispettate le condizioni sanitarie e igieniche, non vi è alcuna misura di distanziamento. Alcuni esempi sono proprio nella mia provincia, ben otto in terra di Capitanata. Tra i centri più grandi, la baraccopoli che sorge vicino all'ex CARA di Borgo Mezzanone e il cosiddetto Gran ghetto, che si trova nelle campagne tra San Severo e Rignano Garganico. Tutti posti insalubri. Convengo che urga trovare degli alloggi a queste persone per evitare gli assembramenti, magari allestendo casali in disuso o nuove foresterie, come quella attivata presso l'azienda agricola della regione Puglia, in località Fortore, struttura che prevede moduli abitativi climatizzati, con servizi igienico-sanitari e servizio mensa. Tristemente noto è anche il fatto che il 50 per cento dei braccianti agricoli in Italia lavora in nero, troppo spesso tramite la rete del caporalato. Essenziale è mettere in atto una banca dati delle aziende agricole che assumono e dei lavoratori disponibili per rispondere all'attuale mancanza di manodopera. Quello del lavoro irregolare e del caporalato agricolo è un business che vale 5 miliardi di euro; quello delle agromafie è un giro d'affari illegale secondo solo a quello della droga. Il 47 per cento dei braccianti sono extracomunitari; poi, ci sono gli invisibili, oltre 100.000 persone. Inutile dire che si tratta di lavoratori sottoposti a grave sfruttamento: nessuna tutela e nessun diritto garantito, e non possiamo far finta di non vederli. Il fenomeno del caporalato si risolve innanzitutto con la prevenzione, oltre che con la vigilanza e il contrasto. Il piano di contrasto al caporalato, in capo al Ministero del lavoro, è sicuramente uno degli strumenti più forti messi in campo negli ultimi anni per combattere quella che è una vera e propria piaga sociale. È necessaria una reintegrazione socio-lavorativa di tutti coloro che lavorano nei campi, al di là della Nazione di provenienza. La nostra mission deve essere quella di vedere tutti i braccianti sotto il cappello protettivo dei contratti collettivi agricoli. I prezzi per i produttori saliranno di poco: oltre a essere cosa giusta, è uno scotto necessario da pagare per poterci definire un Paese civile. I produttori non stanno raccogliendo i loro prodotti, non solo perché manca la manodopera, ma anche perché i prezzi sono troppo bassi. Indispensabile è mettere in atto azioni decise e concrete, che puntino alla trasparenza dei contratti e a pratiche leali di mercato. In Commissione è in discussione un disegno di legge proprio con queste finalità, che spero veda presto la sua applicazione. Il dominio della grande distribuzione ha imposto ai produttori agricoli prezzi sottocosto, obbligandoli allo sforzo di produrre con i costi più bassi, tutto a danno di salari e tutele. Questa ripartenza offre l'occasione di rimettere in discussione l'intero sistema. Per farlo bisogna rendersi conto che esistono quattro attori nella fiera agricola: produttori, lavoratori, distributori e consumatori. Questi ultimi hanno forse il peso specifico maggiore: è apparso chiaro a tutti, con la battaglia vinta sull'olio di palma, che i consumatori, più di chiunque altro, possono imporre le loro regole perfino alla potentissima grande distribuzione alimentare. Una filiera agroalimentare sostenibile potrà esserci solo se si sensibilizzano i consumatori, magari attraverso un bollino etico da applicare a tutti i prodotti, un bollino che segnali la tracciabilità della filiera, che tenga conto del rispetto dell'ambiente e del rispetto dei lavoratori, perché i consumatori devono diventare consumatori consapevoli e i produttori devono essere pagati con il prezzo giusto e così i lavoratori. Bisogna ridare dignità alle aziende agricole e il prezzo dei prodotti va indicato dai produttori, non dalla grande distribuzione. Il prezzo deve tener conto del costo del lavoro. L'emergenza Covid-19 ci sta dando un altro grande insegnamento: le filiere produttive troppo lunghe rendono l'economia instabile e la sopravvivenza di una società a rischio, come stiamo sperimentando in queste settimane. Troppi prodotti dipendono da ciò che accade negli altri Paesi e dall'efficienza delle grandi rotte commerciali. Se l'Italia fosse stata meno dipendente dal resto del mondo, il contraccolpo generato dalla pandemia sarebbe stato inferiore. Oggi ci stiamo rendendo conto, toccando con mano, quanto sia importante sviluppare, incentivare e credere nell'agricoltura a chilometro zero. Caro Ministro, i fari sono puntati, non solo sul settore dell'agricoltura, ma anche e soprattutto sul nostro made in Italy, sul nostro DNA, sulla nostra passione, sul nostro lavoro. Albert Einstein diceva che le grandi emergenze offrono grandi possibilità. [[Applausi dai Gruppi M5S e Misto.]]
ParlaMint-IT_2020-04-16-LEG18-Sed-207.u20	Dichiaro chiusa la discussione sull'informativa del Ministro delle politiche agricole alimentari e forestali, che ringrazio per la disponibilità. Ricordo che ho già convocato la Conferenza dei Capigruppo, che si terrà in sala Koch. Sospendo la seduta, che riprenderà alle ore 13,30 con l'informativa del ministro del lavoro e delle politiche sociali, senatrice Catalfo. (La seduta, sospesa alle ore 11,47, è ripresa alle ore 13,38).
ParlaMint-IT_2020-04-16-LEG18-Sed-207.u21	L'ordine del giorno reca: «Informativa del Ministro del lavoro e delle politiche sociali sulle iniziative di competenza del Ministero del lavoro e delle politiche sociali per fronteggiare l'emergenza epidemiologica del Covid-19». Ha facoltà di parlare il ministro del lavoro e delle politiche sociali, senatrice Catalfo.
ParlaMint-IT_2020-04-16-LEG18-Sed-207.u22	Signor Presidente, gentili senatori, dal manifestarsi dell'emergenza legata al diffondersi del coronavirus il Ministero del lavoro e delle politiche sociali è stato primariamente impegnato, per quanto di sua competenza, nello studio di misure idonee e necessarie per limitarne gli impatti sul mondo del lavoro e sui lavoratori. Da subito è iniziato un proficuo dialogo con le parti sociali volto a comprendere come poter sostenere imprese e lavoratori, facendo in modo che il progressivo blocco delle attività, resosi necessario per arginare la diffusione del virus, non diventasse deflagrante per il sistema. Già con il decreto-legge n. 9 del 2 marzo 2020 sono state messe in campo le prime misure di sostegno al reddito per quei lavoratori che hanno dovuto interrompere lo svolgimento delle proprie attività a causa della chiusura di imprese, fabbriche e negozi dettata dai provvedimenti di urgenza presi dal Governo. Questo decreto-legge era circoscritto a quei territori già definiti «zona rossa». A causa dell'espansione del virus, queste misure sono state poi estese a tutto il territorio nazionale con il decreto-legge n. 18 del 17 marzo 2020, che agli articoli 19, 20, 21 e 22 prevede interventi relativi a: cassa integrazione salariale ordinaria; cassa integrazione ordinaria per le aziende che si trovano in cassa integrazione straordinaria; assegno ordinario del fondo di integrazione salariale; assegno ordinario dei fondi bilaterali previsti dagli articoli 26 e 27 del decreto legislativo n. 148 del 2015 e Fondi di solidarietà bilaterali della Provincia autonoma di Bolzano e del Trentino-Alto Adige previsti dal medesimo decreto legislativo la cassa integrazione speciale per gli operai e impiegati a tempo indeterminato dipendenti di imprese agricole; la cassa integrazione in deroga. Da ultimo il decreto-legge ha introdotto, tra le altre misure, alcune indennità in favore dei lavoratori le cui attività risentono dell'emergenza epidemiologica dovuta al Covid-19: mi riferisco in particolare all'indennizzo, quantificato in 600 euro per il mese di marzo, in favore di professionisti e collaboratori con un rapporto di collaborazione coordinata e continuativa, di lavoratori autonomi iscritti alle gestioni speciali dell'Assicurazione generale obbligatoria (AGO), di lavoratori stagionali del turismo e degli stabilimenti balneari, di lavoratori del settore agricolo e dello spettacolo, dei collaboratori sportivi. Per salvaguardare il più possibile la platea dei lavoratori danneggiati dalla pandemia in atto, la norma ha istituito il Fondo per il reddito di ultima istanza a favore di lavoratori dipendenti e autonomi non coperti dalle precedenti indennità, parte del quale è stato destinato anche ai professionisti iscritti alle casse private di previdenza obbligatoria. Con il decreto-legge cura Italia abbiamo tutelato quasi 19 milioni di lavoratori. Prima di entrare nel dettaglio di numeri e procedure e far comprendere l'impatto delle misure che ho appena illustrato, vorrei ricordare che accanto ad esse sono state previste sospensioni di tutti i termini connessi a procedure lavoristiche, da quelli della presentazione delle domande di disoccupazione agricola, a quelli per richiedere la Naspi, l'indennità di disoccupazione Dis-coll, da quelli decadenziali in materia previdenziale ed assistenziale a tutti i termini in materia di patronati e terzo settore; inoltre sono stati sospesi i termini per il pagamento dei contributi previdenziali e assistenziali e si è al contempo congelato il decorso dei termini di decadenza relativo alle richieste di prestazioni erogate dall'INAIL. Si è scelto di sospendere, facendo salva la fruizione dei benefici economici, le misure di condizionalità collegate a strumenti di sostegno al reddito. Premessa indispensabile, che non vuole essere una excusatio di accuse ingiustificate e destituite di alcun fondamento e soprattutto evidenza nota a tutto il panorama politico istituzionale, datoriale e del mondo del lavoro tutto, è che ci si è trovati a dover far fronte a un'emergenza mai conosciuta prima nel mondo del lavoro dovendosi affidare a strumenti normativi e procedurali vetusti, farraginosi, non al passo con i tempi. Si è dovuto fare riferimento ad un sistema di ammortizzatori sociali costruito con logiche di difficile applicazione, basato su istituti che sembrano sovrapporsi e che a tratti paiono non coprire tutto il panorama delle situazioni che possono generarsi e che vanno sostenute. Si tratta di un sistema di ammortizzatori sociali che è intendimento prioritario di questo Governo rivedere, migliorare, implementare e ricostruire, ma che al momento, vista l'emergenza straordinaria, doveva e deve funzionare subito e al meglio. Le istanze del mondo del lavoro non potevano attendere una ristrutturazione del sistema di ammortizzatori sociali e l'idea di un ammortizzatore unico, sebbene sia stato da me valutato, non poteva essere la soluzione alla quale ricorrere in pochi giorni, in quanto sarebbe stata necessaria una riforma di tutti i sistemi informativi, oltre che gestionali, che avrebbe richiesto almeno due mesi. L'ingente investimento pubblico messo in campo per finanziare gli ammortizzatori sociali e sostenere il reddito dei lavoratori impone necessariamente procedure e verifiche dei presupposti che, per quanto efficientate e semplificate, non possono essere completamente bypassate neanche dalle più nefaste delle situazioni di emergenza. Comunque, nonostante la farraginosità del sistema, il Ministero del lavoro ha messo in campo un reticolato a maglie strette di misure, adoperando le norme vigenti ma snellendo le procedure, semplificando gli adempimenti e cercando di rendere facile l'accesso ai benefici e la loro riscossione. Queste misure, come anticipato poc'anzi, sono le seguenti. In primo luogo, la cassa integrazione guadagni ordinaria e l'assegno ordinario in favore delle aziende che si trovano ad operare in regime ridotto a causa della pandemia. La domanda, con la causale «emergenza Covid-19», è presentata mediante una procedura semplificata. In particolare, i datori di lavoro sono dispensati dall'osservanza del procedimento di cui all'articolo 14 del decreto legislativo n. 148 del 2015 e dai limiti temporali previsti per la domanda. Ciò ferma restando la necessità dell'informazione, della consultazione e dell'esame congiunto, che devono essere svolti anche in via telematica entro i tre giorni successivi a quello della comunicazione o della sospensione, dunque in termini molto più rapidi rispetto a quanto previsto dalla normativa vigente. Le misure possono essere concesse per periodi decorrenti dal 23 febbraio 2020 per una durata massima di nove settimane e comunque entro il mese di agosto 2020. Tali periodi di trattamento non sono conteggiati ai fini dei limiti di durata previsti dalla normativa vigente e sono neutralizzati ai fini delle successive richieste. Le prestazioni sono riconosciute con uno stanziamento pari a 1.347,2 milioni di euro. È stato adottato, di concerto con il Ministero dell'economia e delle finanze (MEF), il decreto di riparto delle risorse destinate ai fondi bilaterali dell'artigianato e della somministrazione di cui all'articolo 27 del decreto-legge cura Italia. In secondo luogo, vi è la possibilità, per le aziende che abbiano già in corso trattamenti di cassa integrazione guadagni straordinaria e di assegno di solidarietà, erogati dal Fondo di integrazione salariale, di sospenderli e sostituirli con i trattamenti ordinari, sempre per una durata massima di nove settimane. In tale caso, abbiamo previsto che i periodi di trattamento di cassa integrazione salariale ordinaria non siano conteggiati ai fini dei limiti di durata previsti dalla normativa vigente e non determinano il pagamento del relativo contributo addizionale. Anche in questo caso, la procedura è stata semplificata: le prestazioni per il trattamento ordinario di integrazione salariale per le aziende che si trovano già in CIGS sono riconosciute con uno stanziamento di 338,2 milioni di euro. In terzo luogo è prevista la cassa integrazione in deroga per i datori di lavoro di qualunque settore (ivi inclusi quelli agricoli, della pesca e del terzo settore) che, pur trovandosi ad operare in regime ridotto a causa della pandemia, sono esclusi dall'applicazione delle tutele previste dalle vigenti disposizioni in materia di sospensione o riduzione dell'orario di lavoro. Anche in questo caso, la cassa integrazione in deroga ha una durata di nove settimane previo accordo sindacale. Tale accordo non è richiesto per i datori di lavoro che occupano fino a cinque dipendenti. I trattamenti sono concessi con decreto della Regione o della Provincia autonoma da trasmettere all'INPS in modalità telematica entro quarantotto ore dall'adozione, insieme con la lista dei beneficiari, nel limite delle risorse attribuite a ciascuna Regione o Provincia autonoma. A tale proposito, si fa presente che le risorse per la misura sono pari a 3.293 milioni di euro, che sono stati ripartiti con decreto interministeriale lavoro-MEF 1.293 miliardi di euro e che nei prossimi giorni verrà emanato il secondo e ultimo decreto di riparto che assegnerà, a seguito del proficuo confronto con tutte le Regioni, le rimanenti risorse. Abbiamo quindi previsto norme speciali in materia di riduzione dell'orario di lavoro e di sostegno ai lavoratori a seguito della sospensione dei servizi educativi per l'infanzia e delle attività didattiche delle scuole di ogni ordine e grado. Sono riconosciuti specifici congedi parentali e indennità in favore dei genitori lavoratori dipendenti, pubblici e privati, autonomi ed iscritti in via esclusiva alla gestione separata. Essi hanno diritto, per i figli fino a dodici anni di età, ad uno specifico congedo parentale per un periodo non superiore complessivamente a quindici giorni per il quale è riconosciuta un'indennità pari al 50 per cento della retribuzione. Tali periodi sono coperti da contribuzioni figurative e sono aggiuntivi rispetto al regime ordinario di congedo parentale. La fruizione del congedo è riconosciuta alternativamente ad entrambi i genitori, purché nel nucleo familiare non vi sia un altro genitore beneficiario di strumenti di sostegno al reddito in caso di sospensione o cessazione dell'attività lavorativa o un altro genitore disoccupato non lavoratore. Per i figli con disabilità in situazione di gravità accertata, non vi sono limiti di età per la fruizione del congedo. In alternativa alla fruizione del congedo speciale è riconosciuta la possibilità di usufruire della corresponsione di un bonus per l'acquisto di servizi di babysitting nel limite massimo complessivo di 600 euro, elevato a 1.000 euro per i lavoratori dipendenti del settore sanitario, pubblico e privato accreditato, nonché per i dipendenti della Polizia di Stato, per il personale del comparto sicurezza, difesa e soccorso pubblico impiegato per l'emergenza epidemiologica. Tutte le disposizioni trovano applicazione anche nei confronti dei genitori affidatari. Per i benefici summenzionati, riferiti ai dipendenti privati e agli iscritti in via esclusiva alla gestione separata, lavoratori autonomi e liberi professionisti, sono stati stanziati 1.261 milioni di euro per l'anno 2020, mentre per i dipendenti pubblici e i dipendenti del settore sanitario o della Polizia di Stato sono stati stanziati 30 milioni di euro per l'anno 2020. Nella medesima direzione va l'incremento di ulteriori complessivi dodici giorni, usufruibili nei mesi di marzo e aprile 2020, di permesso retribuito e coperto da contribuzione figurativa ex legge 104 del 1992 per i lavoratori disabili e per l'assistenza ai familiari disabili. I suddetti dodici giorni ulteriori si aggiungono quindi ai tre di permesso mensili previsti, diventando pari a diciotto giorni totali per i due mesi citati. È stata altresì prevista l'equiparazione del periodo trascorso in quarantena con la malattia e, per i dipendenti pubblici e privati disabili gravi o per gli immunodepressi o affetti da malattia oncologica, il periodo di assenza dal servizio è equiparato al ricovero ospedaliero. Sono poi previste in favore di alcune categorie di lavoratori una serie di indennità per il mese di marzo 2020, pari a 600 euro. Tali indennità non concorrono alla formazione del reddito fiscale imponibile, non sono cumulabili tra loro e non spettano ai percettori di reddito di cittadinanza. L'indennità è riconosciuta dall'INPS su domanda ai liberi professionisti, compresi gli agenti di commercio, ai titolari di rapporti di collaborazione coordinata e continuativa iscritti alla gestione separata INPS, non titolari di pensione e non iscritti ad altre forme previdenziali obbligatorie di primo pilastro, ai lavoratori autonomi, artigiani e commercianti iscritti alle gestioni speciali INPS, ai lavoratori stagionali del turismo e degli stabilimenti termali, agli operai agricoli a tempo determinato, ai lavoratori dello spettacolo, ai collaboratori sportivi. Abbiamo poi previsto disposizioni che, in considerazione dell'emergenza epidemiologica, introducano proroga termini, sospensione di procedure e deroghe alla legislazione vigente in materia. Sono introdotte norme speciali in materia di licenziamenti collettivi e individuali. In particolare, per sessanta giorni dalla data di entrata in vigore del decreto in esame è precluso l'avvio delle procedure di licenziamento collettivo; sono sospese le procedure avviate successivamente al 23 febbraio 2020 e, per quanto riguarda i licenziamenti individuali, è fatto divieto al datore di lavoro - indipendentemente dal numero dei dipendenti - di recedere dal contratto per giustificato motivo oggettivo. Infine, la misura residuale, quella denominata fondo per il reddito di ultima istanza, è volta a garantire misure di sostegno al reddito per i lavoratori dipendenti e autonomi che, in conseguenza dell'emergenza epidemiologica da Covid-19, hanno cessato, ridotto o sospeso la loro attività o il loro rapporto di lavoro e che non possono beneficiare delle predette misure speciali di sostegno al reddito. Il fondo, istituito nello stato di previsione del Ministero del lavoro e delle politiche sociali, è volto a garantire ai lavoratori dipendenti e autonomi il riconoscimento di un'indennità con un finanziamento di 300 milioni di euro per l'anno 2020, secondo criteri e modalità di attribuzione demandati ad uno o più decreti del Ministro del lavoro e delle politiche sociali. Il decreto, già adottato, stabilisce la quota del limite di spesa da destinare in via eccezionale al sostegno al reddito dei professionisti iscritti agli enti di diritto privato di previdenza obbligatoria. Con tale quadro di misure da attuare, il Ministro del lavoro si è trovato a dover dar corso anche con l'INPS a una molteplicità di attività prima di tutto volte a dettagliare e verificare le procedure amministrative per il rilascio dei diversi sostegni al reddito. Con ordinanza del Capo dipartimento della Protezione civile del 19 marzo 2020, su proposta del Ministero del lavoro, inoltre, è stato disposto, nell'ottica della garanzia della salute per i cittadini, lo scaglionamento con anticipo della possibilità di prelevare i trattamenti pensionistici. Inoltre, il dialogo e il confronto con le parti sociali è stato costante e proficuo e ha portato, nella notte tra il 13 e il 14 marzo scorso, alla sottoscrizione di un importante protocollo di regolamentazione delle misure per il contrasto e il contenimento della diffusione del virus negli ambienti di lavoro, che sarà utile anche per le prossime riaperture. Sono stati poi valutati, messi a punto, rivisti e quindi emanati insieme con l'Istituto di previdenza circolari e messaggi per l'utenza che, nell'immediato della pubblicazione del decreto-legge, ha potuto avviare domande e inoltrare richieste. Non li elencherò nel dettaglio per ragioni di tempo, ma lascerò agli atti l'elenco completo. Si tratta in totale di nove circolari e 13 messaggi a partire dal 12 marzo 2020. Si è provveduto anche a rendere diversi pareri sulla interpretazione delle norme ad altre amministrazioni e si è fatto in modo di velocizzare tutte le procedure di rilascio di atti amministrativi. L'INPS ha lavorato alacremente su impulso continuo e costante del Ministero del lavoro. È doveroso che il Paese sappia che è stato fatto tutto il possibile per accelerare e semplificare le procedure. Il Ministero che rappresento e gli enti vigilati, nelle ultime settimane, non hanno conosciuto sosta dall'attività istituzionale per portare a termine la missione di rendere il miglior servizio a tutti i cittadini in difficoltà. In tale ottica è stato anche raggiunto, nella notte tra il 30 e il 31 marzo scorso, un accordo tra ABI e parti sociali da me sottoscritto per l'anticipo dei trattamenti di cassa integrazione ai lavoratori da parte delle banche. In qualità di Ministro, ho mantenuto e mantengo costante il rapporto con le Regioni, al fine di ripartire le risorse destinate alla cassa integrazione in deroga e agevolare il dialogo e le comunicazioni istituzionali tra le stesse Regioni e l'INPS. La procedura di erogazione della cassa in deroga prevede infatti che le Regioni acquisiscano le domande e le inviino all'INPS ai fini del pagamento. A tale proposito, per consentirvi una lettura più appropriata dello stato di erogazione della cassa integrazione in deroga, illustrerò i dati relativi alle trasmissioni delle suddette domande all'Istituto. Li elencherò per decreti inviati, che ovviamente raccolgono il numero di lavoratori che va in cassa integrazione e la data di trasmissione: Emilia-Romagna 1.217 trasmissioni, ultima trasmissione in data 10 aprile 2020; Veneto 10 trasmissioni, ultima trasmissione in data 10 aprile 2020; Abruzzo una trasmissione, ultima trasmissione in data 14 aprile 2020; Basilicata 59 trasmissioni, ultima trasmissione in data 9 aprile 2020; Campania 4.186 trasmissioni, ultima trasmissione in data 9 aprile 2020; Friuli-Venezia Giulia 114 trasmissioni, ultima trasmissione in data 10 aprile 2020; Lazio 9.055 trasmissioni, ultima trasmissione in data 10 aprile 2020; Marche 2.666 trasmissioni, ultima trasmissione in data 14 aprile 2020; Molise una trasmissione, ultima trasmissione in data 8 aprile 2020; Piemonte 12 trasmissioni, ultima trasmissione in data 10 aprile 2020; Puglia 578 trasmissioni, ultima trasmissione in data 10 aprile 2020; Toscana 82 trasmissioni, ultima trasmissione in data 7 aprile 2020; Umbria 40 trasmissioni, ultima trasmissione in data 9 aprile 2020. A queste si aggiunge la Lombardia, che un paio di ore fa ha inviato 35 decreti, in data 16 aprile 2020. Mancano ancora gli atti di alcune Regioni, che sono certa arriveranno nelle prossime ore e nei prossimi giorni. In tale contesto l'INPS si è trovato a dover far fronte a flussi di attività imponenti che, con generosità, ha condotto sin dall'inizio. Tengo - visti i fatti e date le richieste di informativa pervenute su quanto è accaduto il 1° aprile, con il temporaneo blackout del sito dell'Istituto e dei servizi informatici di supporto - a fornire alcuni chiarimenti e a mettere in luce alcuni passaggi che non possono essere sottaciuti, ai fini di garantire al Paese la massima trasparenza. A tal proposito, in data 1° aprile il Ministero del lavoro ha chiesto all'Istituto una relazione dettagliata sulle procedure adottate per l'attuazione dei provvedimenti normativi del Governo. L'INPS riferisce che è appunto un'amministrazione pubblica e che, così come ha comunicato al Ministero del lavoro, per la tutela della massima salute dei suoi dipendenti ha deciso di collocare il proprio personale in smart working e ha dovuto gestire il contesto emergenziale utilizzando gli strumenti contrattuali già nella sua disponibilità. Dalla relazione emerge che in tale contesto l'Istituto ha proceduto da subito all'allocazione di nuove risorse elaborative per supportare quelle esistenti, sia sul front-end del portale Internet che sugli application server del back-end con database dedicati alle procedure. I potenziamenti hanno portato al raddoppio della capacità elaborativa delle infrastrutture dell'INPS e al contempo è stata aumentata la connettività Internet del 500 per cento rispetto all'inizio dell'anno, anche per far fronte al carico dei dipendenti in lavoro agile e del personale in supporto remoto. L'infrastruttura tecnologica dell'Istituto, progettata per le attività istituzionali a elevata capacità computazionale, con migliaia di server distribuiti su più data center, che erogano tutti i servizi istituzionali, compreso quello del portale, è stata bersaglio nelle ultime settimane di attacchi dall'esterno, che si chiamano in termine tecnico "DDoS". Tali attacchi sono stati portati all'attenzione della procura della Repubblica mediante formale atto di querela in data 3 aprile 2020 e hanno imposto, tra gli interventi di maggiore urgenza, il blocco degli indirizzi IP provenienti da alcuni Paesi. Sin dall'inizio del mio mandato da Ministro, per la mole di dati e di misure che l'Istituto è chiamato a gestire, ho chiesto che venisse data la possibilità all'INPS di poter reinvestire in informatica, per far fronte alla mole di richieste e di lavoro alla quale INPS è chiamato. Ritengo che questo sia tutt'ora necessario. Entrando nello specifico delle misure adottate nel cosiddetto decreto cura Italia, da quanto emerge dalla relazione che l'Istituto ci ha fornito, per quest'ultimo è stato necessario attivare una modalità operativa alternativa alla rituale per far fronte alle richieste dell'utenza e contingentare i tempi, avendo a disposizione poco più di dieci giorni tra l'emanazione del decreto e la data individuata come avvio del servizio. Nei contratti in essere, sulla base delle informazioni pervenute da INPS, l'Istituto ha optato per l'offerta tecnologica di Microsoft che, nell'ambito dei servizi, propone un servizio di distribuzione dei contenuti basato su propria tecnologia, ovvero su tecnologia Akamai, leader del mercato di riferimento. Microsoft ha messo a disposizione, oltre al servizio in ambiente cloud, anche tutte le risorse professionali indispensabili per configurare l'ambiente target. INPS ha sottolineato che la predisposizione degli ambienti tecnologici rappresenta solo un aspetto dell'erogazione dei servizi richiesti dal decreto cura Italia. All'indomani della pubblicazione del decreto è stata intrapresa, inoltre, l'analisi amministrativa con tutte le direzioni di prodotto competenti, concretizzando in condivisione una serie di requisiti funzionali alla realizzazione del livello applicativo. Considerato che le nuove prestazioni introdotte dal decreto-legge presupponevano l'accesso esclusivamente in modalità telematica attraverso l'utilizzo delle credenziali già in possesso degli utenti, l'Istituto si è trovato a dover far fronte alle seguenti considerazioni: molti potenziali beneficiari delle prestazioni avrebbero potuto non essere in possesso di credenziali di accesso (PIN, SPID) per non aver mai fruito dei servizi INPS; sarebbe stato oggettivamente impossibile recarsi agli uffici dell'INPS o dei gestori di identità SPID a causa delle ordinanze restrittive per poter ottenere un'identità digitale; i servizi di recapito postale necessari per il recapito del PIN a distanza hanno subito un'interruzione. Sebbene le prestazioni straordinarie per Covid-19 siano di fatto essenziali per il sostentamento dei lavoratori e delle proprie famiglie, alle condizioni di cui sopra l'accessibilità alle stesse sarebbe risultata del tutto preclusa a un numero consistente di aventi diritto. Al fine di recuperare tali criticità, l'Istituto ha deciso di consentire, per le sole domande delle indennità di cui agli articoli 27, 28, 29, 30 e 38 del decreto-legge cura Italia, nonché per quelle relative al bonus baby sitting, la possibilità di presentare domande anche mediante i primi otto caratteri ricevuti in via SMS dopo la richiesta del PIN con le ordinarie modalità previste. Dal 18 marzo al 4 aprile sono stati richiesti oltre 1,9 milioni di PIN da parte di soggetti che, nel caso in cui non fossero state predisposte le misure straordinarie in oggetto, non sarebbero stati muniti neppure degli strumenti necessari a poter richiedere le prestazioni. A titolo esemplificativo, tengo a esporre come hanno funzionato alcune misure; altre le lascerò agli atti in modo che potrete averne lettura. Per il bonus baby sitting, l'applicazione per l'acquisizione online delle domande per l'ottenimento della suddetta prestazione, di cui al decreto-legge n. 18 del 2020, è stata realizzata ex novo dall'INPS, poiché tutte le applicazioni già disponibili non erano conformi ai nuovi requisiti forniti da questo tipo di prestazione. Tra i nuovi requisiti, principalmente è stata prevista un'istruttoria centralizzata al fine di consentire l'erogazione dei pagamenti in modo rapido e senza il coinvolgimento di attività operative a carico delle sedi territoriali. I soggetti autorizzati a trasmettere le domande sono stati individuati in patronati - quindi operatori autorizzati e muniti di PIN - e cittadini muniti di PIN (sia ordinario che dispositivo). Tra questi ci sono anche coloro i quali dispongono del PIN semplificato di cui alle recenti disposizioni. La procedura è stata resa operativa nella serata del 31 marzo e, sin dalle prime ore, ha registrato l'accesso di un numero copioso di utenti, molti dei quali hanno provveduto, sin da subito, a presentare la domanda, tanto in via definitiva quanto in bozza. Sull'indennità di 600 euro, in ordine alle domande per la corresponsione delle indennità di cui agli articoli 27, 28, 29, 30 e 38, il decreto cura Italia ha previsto, a valere per l'intero territorio nazionale, che le domande per la corresponsione delle indennità ivi disciplinate venissero presentate direttamente all'INPS. La stima della potenziale platea dei beneficiari è stata quantificata nella relazione tecnica allegata in 5 milioni di soggetti. La vastità della platea dei potenziali beneficiari ha fatto prospettare un accesso massiccio al sito INPS da parte di milioni di utenti in maniera simultanea. I tempi di sviluppo delle procedure sono stati evidentemente del tutto ridotti. Adesso vi illustrerò alcuni punti in termini tecnici. Per richiesta di informativa, devo necessariamente entrare nel merito. È stata definita l'iniziale sequenza di pannelli dell'applicazione, che prevedeva l'accesso all'anagrafica unica per esporre i dati della residenza, ed è stato chiesto di prevedere anche la presentazione della domanda per l'utente dotato di PIN semplificato, chiedendo, in questo caso, delle informazioni aggiuntive. Già in data 27 marzo è stato eseguito un primo collaudo funzionale dell'applicazione. Successivamente si è deciso di eliminare le informazioni aggiuntive perché potevano ingenerare difficoltà per l'utente nella compilazione della domanda. In data 28 marzo, per semplificare ulteriormente l'acquisizione della domanda, si è valutato di eliminare ogni richiamo all'anagrafica dei sistemi centrali e di utilizzare un database su sistemi distribuiti. In data 30 marzo, è stato eseguito un nuovo collaudo funzionale dell'applicazione. Ulteriori migliorie e modifiche, necessarie per non sovraccaricare il sistema, vista la previsione di un numero massivo di utenti in un ristretto periodo di tempo, sono state infine introdotte prima del rilascio. Nella relazione che il Ministero ha ricevuto, l'INPS riferisce che, per effettuare in tempi strettissimi tutte le attività, le aree applicative interessate non hanno potuto adottare tutte le specifiche architetturali che avrebbero consentito migliori performance, già al momento, della start up di servizio, privilegiando soluzioni già in essere, opportunamente adattate alle funzionalità richieste, pianificando di procedere, in corso d'opera, al rilascio dei correttivi di compliance architetturale, nonché gli ordinari collaudi di sicurezza applicativa che l'Istituto effettua su tutte le sue applicazioni e che non è stato possibile effettuare alla luce dei tempi richiesti dallo stato di emergenza. Al fine di mitigare l'impatto sulla disponibilità dei servizi che si sarebbe determinato il giorno seguente con l'apertura delle domande di indennità da 600 euro, nella serata del 31 marzo sono stati implementati sistemi, ma il servizio - purtroppo - ha presentato da subito criticità proprio nel caching, che è la funzionalità essenziale su cui si faceva affidamento. Per tale motivo, l'Istituto, con l'approssimarsi dell'apertura della presentazione delle domande di indennità di 600 euro, alla mezzanotte del 1° aprile, ha ritenuto opportuno operare un rollback della situazione, ripristinando l'accesso diretto al proprio sito. All'apertura del servizio si è subito presentato un elevatissimo traffico che ha fatto palesare alcuni limiti di performance del portale, successivamente aggravati dal susseguirsi di attacchi dall'esterno, che si chiamano in termine tecnico DDoS, che l'Istituto ha comunicato prontamente al Centro nazionale anticrimine informatico per la protezione delle infrastrutture critiche e al Dipartimento delle informazioni per la sicurezza, fornendo anche tutte le evidenze di dettaglio per i dovuti accertamenti. Lascio agli atti un elenco degli attacchi subìti dall'INPS tra il 21 marzo e il 4 aprile. Alle ore 9 del 1° aprile, erano già pervenute oltre 300.000 domande di indennità 600 euro. A questo punto, in accordo con i tecnici di Microsoft, che nel frattempo avevano adottato degli accorgimenti con i laboratori sulle cause che avevano portato al rollback del giorno precedente, l'INPS ha optato per attivare il servizio CAN, questa volta su tecnologia Akamai, anche in considerazione del fatto che il servizio stava degradando a livelli non accettabili. Gli stessi tecnici del fornitore hanno riconfigurato la soluzione predisponendo il sistema al servizio Akamai, che è stato attivato alle ore 10,20 del 1° aprile. Al momento dell'attivazione - come illustrato sempre dalla relazione INPS - si è palesato l'anomalo funzionamento del meccanismo di caching che, di fatto, ha provocato la replica di alcune schede anagrafiche presenti nel portale dell'INPS, l'unico sottoposto a cache; le applicazioni, invece, risiedendo su altri domini, non hanno risentito del problema. Non appena sono emersi i primi segnali di un potenziale problema nel sistema (per l'esattezza alle ore 10,30), è stato avviato il rollback della soluzione per tornare all'erogazione dei servizi esclusivamente attraverso il portale dell'Istituto. Allo stesso tempo, l'INPS ha deciso di chiudere il portale Internet in quanto le evidenze delle prime ore di apertura del servizio hanno reso indispensabili alcune ottimizzazioni, che erano già in sviluppo, ma che tuttavia non erano state adottate in quanto non ancora testate al momento dell'apertura. Per tale motivo il servizio è stato riaperto solo dopo tre ore, durante le quali è stata messa in produzione una homepage opportunamente alleggerita per consentire un più veloce e diretto accesso alle procedure dei congedi, bonus e indennità, e la nuova versione dell'applicazione dell'indennità 600 euro contenente sostanziali migliorie in termini prestazionali. Contestualmente sono state adeguate le soglie di allarme delle protezioni anti-attacco esterno (anti-DDoS) sulla base delle prime misurazioni degli attacchi osservati nella mattinata, unitamente all'elevato carico delle richieste dell'utenza. Al fine di consentire un'adeguata segmentazione delle richieste, l'INPS afferma che è stato altresì predisposto il contingentamento del traffico proveniente da patronati e cittadini, stabilendo che i primi potessero accedere al servizio in via esclusiva dalle ore 8 alle ore 16, mentre i cittadini potevano farlo nel restante orario. Alla riapertura del servizio erano tuttavia presenti ancora attacchi dall'esterno, anche se efficacemente contrastati, ma l'elevato numero di richieste di tutti i cittadini, in attesa della riapertura, ha comunque provocato molti accodamenti. Il numero delle domande si è attestato su volumi che fino alle ore 20 non hanno superato le 29.000 unità orarie. A questo punto, considerata l'inefficacia delle soluzioni, si è optato per soluzioni in house per rendere ancora più leggero il flusso e ridurre al minimo la presenza dell'utente nel servizio. Alle ore 22 è stata rilasciata un'ulteriore versione dell'applicativo relativo all'indennità 600 euro. Dopo il rilascio di quest'ultima versione dell'applicazione, essendo anche cessati gli attacchi sulla rete, è stata possibile fin da subito l'acquisizione di un numero assai elevato di domande, che attorno alla mezzanotte raggiungevano le 100.000 in un'ora, per poi salire ulteriormente a 107.000 all'una di notte del giorno 2 aprile. Da questo momento, nonostante gli ulteriori attacchi informatici ricevuti, il servizio è stato erogato con volumi altissimi per tutta la giornata del 2 aprile, con punte di quasi 150.000 domande all'ora intorno alle 18. Il giorno 2 aprile, a seguito di alcune segnalazioni dei patronati, l'INPS ha introdotto ulteriori semplificazioni sull'applicazione relativa all'indennità 600 euro. Relativamente alla procedura del baby sitting, alle ore 11,30 del 2 aprile è stato rilevato che alcuni utenti, per un'anomalia legata all'interfacciamento della nuova procedura di autenticazione con la profilazione dell'applicazione stessa, hanno potuto consultare le domande trasmesse da altri utenti. Si è provveduto immediatamente, alle ore 12, a bloccare l'applicazione per impedire la violazione dei dati. Dai primi accertamenti, sono meno di 100 i beneficiari la cui domanda di bonus baby sitting è stata visualizzata da terzi non autorizzati e, dalle ore 12 alle 16,30 del 2 aprile, si è provveduto a sviluppare, testare e collaudare il correttivo per superare l'anomalia. Relativamente all'applicazione per l'indennità 600 euro, le segnalazioni più frequenti pervenuti all'INPS dagli utenti sono relative ai casi in cui non è stato possibile scaricare la ricevuta di avvenuta presentazione della domanda. A tal proposito, l'Istituto ha già informato che sta provvedendo all'invio di un avviso di conferma della ricezione della domanda e al rilascio di apposito servizio di visualizzazione degli esiti. Dalla tarda serata del 2 aprile, i volumi hanno cominciato a diminuire e nessun accodamento è stato registrato sul sistema. Nella giornata del 3 aprile non vi sono state criticità di carico, l'andamento orario ha ripercorso quello del giorno precedente, ma con volumi assai inferiori. Lo stesso 3 aprile, sul proprio sito Internet, l'Istituto ha informato gli utenti di avere prontamente notificato la violazione dei dati al Garante per la protezione dei dati personali, assicurando che, fin dal momento in cui si è avuta conoscenza della possibilità che vi fosse stata violazione di dati personali, ha assunto tutte le misure atte a porre rimedio alla situazione di rischio, attenuando i possibili effetti negativi a tutela dei diritti e delle libertà delle persone. In tale ambito è stata istituita la casella di posta elettronica "violazionedatiGDPR@inps.it", utilizzabile dai soggetti i cui dati siano stati interessati dalla violazione, allegando eventuali evidenze documentali. L'Istituto ha comunicato al mio Ministero che si sta impegnando a verificare tutte le segnalazioni ricevute e ad adottare ogni ulteriore misura tecnica e organizzativa adeguata per la protezione dei dati personali che dovesse rendersi necessaria. A tal proposito è richiamato il contenuto dell'avviso del Garante in ordine alle necessità che chiunque sia venuto a conoscenza di dati personali altrui non li utilizzi ed eviti di comunicarli a terzi. Inoltre, l'INPS sottolinea, nella reazione fornita al Ministero, che, da successivi approfondimenti, il problema del caching non sembra avere una diretta correlazione con gli attacchi esterni, sebbene la potenziale concomitanza dello stesso, insieme alle numerosissime richieste da parte degli utenti, abbia indotto l'Istituto ad adottare questa tipologia di servizio informatico per la gestione delle emergenza Covid-19, nell'ambito del quale si è generato il disservizio. Comunque, nonostante la numerosità e la portata degli attacchi subiti, anche negli ultimi giorni, l'Istituto è riuscito efficacemente a garantire la presentazione delle domande delle prestazioni, in particolare per le indennità da 600 euro, che hanno raggiunto quasi il numero di 3 milioni in pochi giorni. Alle ore 16 di ieri, le domande per le prestazioni previste dal decreto cura Italia sono 4.709.097, per più di 8,8 milioni di beneficiari, suddivise come segue: indennità da 600 euro, 4.108.000; congedi parentali, 205.716; bonus baby sitting, 47.481; cassa integrazione ordinaria, 230.900 domande per 3.200.000 beneficiari; assegno ordinario, 117.000 domande per 1.920.000 beneficiari. I bonus pagati sono stati circa 2,5 milioni, nello specifico: 260.104 indennità a professionisti e lavoratori con rapporto di collaborazione coordinata e continuativa; 1.686.901 indennità a lavoratori autonomi iscritti alle gestioni speciali dell'assicurazione generale obbligatoria (AGO); 108.465 indennità ai lavoratori stagionali del turismo e degli stabilimenti termali; 437.950 indennità ai lavoratori del settore agricolo; 17.685 indennità ai lavoratori dello spettacolo. Il personale informatico INPS nelle ultime settimane ha operato ventiquattr'ore al giorno, sabati e domeniche e pausa pasquale compresa, per assicurare l'apertura dei servizi e tutto il supporto necessario, intervenendo in modo tempestivo e risolutivo nelle criticità riscontrate. L'Istituto, nonostante non abbia avuto pregresse esperienze di simili servizi, ha comunque gestito nell'emergenza tutto il flusso pervenuto facendo fronte a criticità di natura non solo tecnica. Lascerò agli atti - come ho prima detto - il testo scritto del mio intervento, avendo tralasciato di esporvi la parte tecnica per motivi di tempo. PRESIDENTE. La Presidenza l'autorizza in tal senso. CATALFO , ministro del lavoro e delle politiche sociali. Era doveroso per me spiegare e agire in trasparenza, come avevo comunicato, considerate le richieste. [[Applausi dai Gruppi M5S, PD e IV-PSI.]] Vi informo che, allo stesso tempo, è stato promosso un audit interno all'INPS, volto a verificare l'adeguatezza delle procedure, le responsabilità e i punti di debolezza dell'intero processo e dell'implementazione e gestione dei provvedimenti Covid-19. Questo è il quadro normativo e dei fatti. Il Ministero del lavoro è attualmente impegnato nell'elaborazione delle norme per il prossimo decreto-legge, che ovviamente prevedranno il rinnovo delle proposte già avanzate di ammortizzatori sociali e cassa integrazione, con ulteriori e specifici finanziamenti, oltre agli indennizzi, che andremo ad aumentare rispetto alle quote precedenti, e ad altre misure, ascoltando sempre le proposte di tutti, dei Gruppi di maggioranza, ma anche di quelli dell'opposizione. Vi ringrazio per l'ascolto e mi scuso per essermi dilungata, ma ci tenevo a chiarire, in modo completo e trasparente, quanto richiestomi. [[Applausi dai Gruppi M5S e PD.]]
ParlaMint-IT_2020-04-16-LEG18-Sed-207.u23	Dichiaro aperta la discussione sull'informativa del Ministro del lavoro e delle politiche sociali. È iscritto a parlare il senatore De Vecchis. Ne ha facoltà.
ParlaMint-IT_2020-04-16-LEG18-Sed-207.u24	Ministro, oggi prendiamo atto del fallimento di questo Governo e dei vertici dell'INPS, soprattutto perché, quando si prende un impegno con il cittadino, deve essere mantenuto. Il presidente Conte ha dichiarato il 15 aprile che avrebbe pagato la cassa integrazione a tutti: questo non è avvenuto e non avverrà neanche nei prossimi giorni, né per la cassa integrazione in deroga, né per quella ordinaria. È un fallimento totale. È una vergogna. [[Commenti dal Gruppo M5S]] PRESIDENTE. Colleghe, colleghi, avrete l'occasione di rispondere eventualmente quando sarà il vostro turno. Ora ascoltiamo l'intervento del senatore De Vecchis. Presidente, la verità fa male. Il 25 febbraio la Lega, in audizione con il Ministro in Commissione lavoro pubblico e privato, previdenza sociale, ha chiesto il potenziamento del sistema informatico dell'INPS, una richiesta caduta nel vuoto. Tutti erano consapevoli di quello che sarebbe accaduto, tranne questo Governo e il presidente Tridico. [[Applausi dal Gruppo L-SP-PSd'Az]] Oggi avrete letto la bellissima intervista a Guglielmo Loy: un'accusa diretta a questo Presidente che ha centralizzato i poteri ed estromesso le sedi periferiche. Si tratta di un'accusa di un'estrema gravità, che merita le dimissioni del Presidente dell'INPS. Tridico, per vergogna, si dovrebbe dimettere e lo chiediamo con forza. Purtroppo quella attuale è una maggioranza che sta un po' vacillando su alcuni argomenti. Vorrei ricordarvi che la democrazia non è la dittatura della maggioranza. Questa è una Repubblica democratica, non una Repubblica oligarchica. E siamo veramente preoccupati, soprattutto perché la nomina delle varie task force sta dimostrando il fallimento della vostra politica. E ci preoccupa soprattutto la task force economica. Vi consiglierei di leggere il libro «I conquistatori», di un senatore del MoVimento 5 Stelle, che parla delle banche d'affari, delle speculazioni, delle privatizzazioni. Conte ha detto che questo non è un Governo che lavora con l'aiuto delle tenebre. Questo è un Governo che - ahimè - diventerà la troika dell'armata delle tenebre! [[Commenti del Gruppo M5S]] Vi nomino il gruppo Bilderberg, Club Roma, Trilateral, quelli che voi state mettendo al Governo. Vi ricordo che è la politica, il Parlamento a gestire l'economia e non l'economia a gestire il Parlamento, perché nell'economia molto spesso interessi privati cozzano - uso questo termine - con i diritti dei cittadini. Noi siamo veramente preoccupati perché voi state svendendo ulteriormente la Nazione alla UE e alla grande finanza; già con Prodi, con Ciampi e le privatizzazioni abbiamo visto che le oligarchie vogliono comandare sul popolo, perché per quei signori i lavoratori sono dei codici a barre e ora arriveranno come falchi sperando nel fallimento di tantissime aziende, che avverrà col calo del PIL del 9 per cento, per acquistarle a basso prezzo. Magari tutti i lavoratori che perderanno il posto di lavoro potranno essere riassunti con contratti a ribasso. La Lega però difenderà il lavoratore italiano, perché il popolo italiano è fatto di lavoratori e non di schiavi della grande finanza che voi state tutelando e avete chiamato a ricoprire il vostro ruolo. Vittorio Colao sarà il nuovo presidente di questo Governo ombra: una vergogna mai vista! Avete abdicato al vostro compito e, quindi, a questo punto abdicate totalmente e dimettevi tutti. Lasciamo il compito a tutti quelli che verranno dalle banche. Facciamo una grande banca chiamata Governo italiano e facciamo prestiti a tutti. Poi trovate pace sul MES: MES sì, MES no; Boccia dichiara che i comitati sul servizio sanitario fanno confusione; il ministro De Micheli dice che non c'è confusione; non abbiamo ancora capito qual è il mandato di questo comitato economico, se avrà il compito di gestire la politica. Purtroppo, signori miei, la questione vi sfuggirà veramente di mano, perché avete una confusione mentale e ideologica che non porterà alcun risultato al popolo italiano. Oggi purtroppo non sono intervenuto durante l'informativa del ministro Bellanova, ma vorrei dire che, se per questo Governo è importante stabilizzare 600.000 immigrati dimenticando i disoccupati italiani, c'è un problema: non possiamo far lavorare nel mondo agricolo i disoccupati italiani invece di dar loro il reddito di cittadinanza? No, dobbiamo sempre pensare agli altri. Vi ricordo, colleghi e anche amici, che siamo senatori della Repubblica italiana e non di altri Stati: quindi dobbiamo tutelare i diritti degli italiani, dei lavoratori italiani e voi lo state dimenticando. [[Applausi dal Gruppo L-SP-PSd'Az]] Vorrei anche fare anche un passaggio su Alitalia. Siamo contenti che stiamo lavorando sulla nazionalizzazione, ma non è chiaro quale sarà il perimetro della compagnia aerea: va chiarito se ci saranno esuberi e licenziamenti, perché non permetteremo alcun licenziamento. È facile parlare da una comoda poltrona e lo dico soprattutto agli amici 5 Stelle, che dovevano aprire il Parlamento come una scatola di tonno, ma a quanto pare adesso amano anche l'orata e il rombo con le patate. [[Commenti dai Gruppi M5S e PD.]] Non è scappato nessuno: io sono qui e non mi muovo; questo è il nostro posto. Bisogna anche decidere da quale parte della barricata stare, se da una o dall'altra; a volte bisogna essere anche la barricata e la Lega è la barricata dei cittadini italiani onesti. [[Commenti dai Gruppi M5S e PD.]] La Lega è questo: una barricata contro la speculazione, contro la grande finanza e soprattutto a difesa del lavoro, tanto è vero che in 11ᵃ Commissione abbiamo sempre chiesto - e non so quale fine abbia fatto tale richiesta - di istituire la Commissione parlamentare d'inchiesta sulla salute e la sicurezza dei lavoratori; tale Commissione non si è mai avviata, ma a questo punto è vitale perché bisogna difendere la salute dei lavoratori. [[Applausi dal Gruppo L-SP-PSd'Az]] Sempre nella seduta dall'11ᵃ Commissione del 25 febbraio abbiamo chiesto i dispositivi di protezione individuale e noi abbiamo saputo che c'è stato un confronto con le parti sociali un mese dopo: sapete quanta gente si è contagiata in un mese sul posto di lavoro? Vi posso portare testimonianze di una categoria che molti dimenticano, quella degli addetti alle pulizie, coloro che disinfettano i luoghi dove lavorano gli altri. È una categoria importantissima, ma abbandonata a sé stessa. Nessuno ha i dispositivi: ci sono lavoratori di aziende all'aeroporto di Fiumicino che lavorano senza dispositivi di protezione individuale. Giuseppe Conte, dove sei? Stai vedendo film con i tuoi amici bancari? Non so dove sei. Sei in banca? Anzi no, forse stai comprando mascherine per 9.000 euro prima di servire i cittadini. È una vergogna, una vigliaccheria. Un uomo così non può essere il Premier degli italiani. Questo lo dico perché i generali muoiono davanti alle truppe, non si nascondono dietro le truppe. Bisogna cambiare mentalità, e bisogna farlo davvero. Senatore Lannutti, lei nel suo libro parla delle banche d'affari, della Goldman Sachs... PRESIDENTE. Si rivolga alla Presidenza, senatore De Vecchis. DE VECCHIS (L-SP-PSd'Az). Oggi entrano a far parte del Governo giallo-rosso. Conoscete la Goldman Sachs? Sono quelli che hanno fatto le speculazioni e che non vedono l'ora di mangiare il cadavere Italia. Ma finché ci saranno la Lega, gli amici di Fratelli d'Italia e di Forza Italia, l'Italia non morirà, ma risorgerà; difenderemo questa Nazione. [[Commenti dai Gruppi M5S e PD.]] Il primo grande carnefice dell'Italia è Romano Prodi. Lo ripeto: è Romani Prodi, che ha svenduto l'IRI e tutti i grandi asset. Non basterà la golden power per difendere le nostre aziende quotate in borsa. Bisognerà rivedere e capire soprattutto perché i Governi Letta e Renzi hanno privatizzato gli ultimi asset nazionali, hanno obbedito alla "letterina" ed hanno tolto i diritti dei cittadini previsti nel famoso articolo 18. Vi piace fare i comunisti col Rolex? Signori miei, oggi non è più il tempo del Rolex; oggi è il tempo di parlare di terzo settore. [[Commenti dai Gruppi M5S e PD.]] Il terzo settore è abbandonato: in tutto il decreto-legge vi è un solo articolo che parla del terzo settore. Noi qualche appunto ve lo diamo. Magari è ora innanzitutto di tutelare gli uomini e le donne del terzo settore. È arrivato il momento di accelerare la liquidità del 5 per mille, magari anche sbloccando i fondi del 2018-2019 per i progetti a livello nazionale. Ma comprendo che parlare di banche è forse molto più facile e molto più semplificato che parlare di terzo settore, di uomini e donne che veramente stanno dimostrando che cos'è l'Italia. [[Commenti dai Gruppi M5S e PD.]] Faccio alcuni nomi di cittadini: Danilo Guaiana, un sindacalista che pensa ad aiutare i propri colleghi; Orietta Mariotti della Pro Rett, che ha una bimba affetta da questa maledetta sindrome, ma la sua preoccupazione ad esempio è stata portare le uova di Pasqua alle altre bambine. Ricordo gli amici de Il cuore di Cristiano, una Onlus che combatte contro i tumori che - ahimè - colpiscono i bambini: anche loro si sono preoccupati di portare le uova, mentre qualcuno si preoccupava di riempire il proprio armadio di mascherine e protezioni individuali. [[Applausi dal Gruppo L-SP-PSd'Az]] [[PRESIDENTE. È iscritto a parlare il senatore De Bertoldi. Ne ha facoltà.]]
ParlaMint-IT_2020-04-16-LEG18-Sed-207.u25	Signor Presidente, signor Ministro, abbiamo ascoltato la sua lunga relazione che tutta l'Assemblea avrà apprezzato per la prospettiva politica che ha potuto dare a noi tutti, per la strategia contenuta nelle sue affermazioni. Però, signor Ministro, guardando lo storico calendario alle spalle del banco della Presidenza, voglio prima di tutto ricordarle che oggi è il 16 aprile, quindi c'è fretta, c'è tanta fretta di concretezza e di risposte. Io sono un cittadino, prima che un rappresentante politico, della Provincia autonoma di Trento, della Regione Trentino-Alto Adige. Le voglio ricordare che i fondi di solidarietà delle Provincia di Bolzano e di Trento stanno ancora aspettando il riparto delle risorse del Fondo di integrazione salariale nazionale [[Applausi dal Gruppo FdI]] , quindi le chiederei di accelerare e di guardare anche ai problemi delle Province autonome di Trento e di Bolzano. Sempre quel calendario che recita "16 aprile" mi porta a considerare che ci sono dei lavoratori, degli operai, dei dipendenti che dal mese di marzo non vedono una lira, che sono senza soldi, signor Ministro. Se andrà tutto bene, per chi conosce la materia e sa cosa vuol dire elaborare pratiche di cassa integrazione - io tra l'altro sono un commercialista - potremo prevedere che realisticamente, tranne forse qualche eccezione da record, prima della seconda metà di maggio i lavoratori non vedranno un euro dalla cassa integrazione. Sarebbe bastato poco, signor Ministro; sarebbe bastato lasciar lavorare tranquillamente i meritevoli dipendenti dell'INPS, ai quali va tutto il ringraziamento di Fratelli d'Italia, perché si stanno spendendo per la causa anche venendo meno ai riposi. Sarebbe stato sufficiente lasciarli tranquilli e creare anticipazioni dirette, come hanno fatto in Germania, che avrebbero permesso alle imprese di soddisfare i propri fornitori e i propri dipendenti per poi regolare normalmente, in modo ordinario, le procedure di cassa integrazione. Avremmo risolto molti più problemi per i lavoratori e avremmo lasciato più tranquilli, e senza questo assillo, i dipendenti dell'INPS. In sintesi, per quanto riguarda l'agricoltura, questa mattina abbiamo ascoltato il ministro Bellanova alla quale vorrei ricordare di essere conseguenziale tra le cose giuste che ha promesso e quello che invece, purtroppo, i decreti non portano. In sostanza, signor Ministro, si ricordi dei voucher. Se lo è ricordato il ministro Bellanova, vorrei che se lo ricordasse anche in Consiglio dei Ministri quando si deliberano i decreti. [[Applausi dai Gruppi FdI e FIBP-UDC]] Potremmo utilizzare benissimo per il lavoro nei campi quei lavoratori che prendono 780 euro di reddito di cittadinanza, come potrebbero andare nei campi i cassaintegrati e i disoccupati, così non servirebbe legalizzare 500.000 clandestini. Vado avanti in fretta perché - lo ribadisco - il tempo è poco, e parlo dei professionisti, di quella categoria, signor Ministro, che a questo Governo non deve essere piaciuta mai tanto perché non ne avete mai azzeccata una e li avete fatti arrabbiare tutti, dai geometri, agli ingegneri, ai notai. Quei professionisti ai quali, per quanto riguarda i 600 euro, avete destinato intanto un importo nettamente inferiore - 200 milioni che soddisfano poco più di 300.000 domande quando sappiamo già che saranno oltre 400.000 e mi auguro che provvederete - e quei professionisti ordinistici, cioè quelli iscritti agli ordini professionali e alle casse di previdenza - quasi due milioni di partite IVA - che avete discriminato rispetto agli altri lavoratori autonomi perché, guarda caso, solo per loro vengono previsti dei limiti reddituali per accedere al beneficio dei 600 euro, cosa che di per sé - come ho detto - sarebbe anche giusta, ma allora mi domando perché i professionisti iscritti agli ordini sì e gli altri lavoratori autonomi no. Me lo deve spiegare e deve spiegarlo a due milioni di professionisti, signor Ministro. In conclusione, le vorrei chiedere come mai, tra un decreto e l'altro, avete previsto l'esclusività di iscrizione alle casse? Per far fare due volte le domande, far lavorare due volte i dipendenti delle casse di previdenza, creare problemi soprattutto a quei professionisti - magari giovani - che avevano un piccolo reddito da lavoro dipendente o magari a qualche collega che ha una piccola pensione da 50 o 100 euro e che quindi, pur rimanendo entro il limite reddituale dei 35.000 euro, non potranno accedere all'indennità di 600 euro? La invito, Ministro, a riflettere su questi aspetti e la invito anche ad accogliere l'istanza delle casse di previdenza dei professionisti che richiedono di usare i propri soldi per dare le indennità ai lavoratori. Il collega Nannicini ha fatto bene, nel suo emendamento, a proporlo. Sarebbe ora che il Governo lo accogliesse e che quindi le casse potessero liberamente, al di là dei regolamenti, assistere i propri iscritti senza limitazioni e ovviamente rendendo intassabili, anche per i professionisti ordinistici, questo importo di assistenza. [[Applausi dal Gruppo FdI]] [[PRESIDENTE. È iscritta a parlare la senatrice Toffanin. Ne ha facoltà.]]
ParlaMint-IT_2020-04-16-LEG18-Sed-207.u26	Signor Presidente, onorevoli colleghi, la ringrazio, signor Ministro, per la sua presenza in Aula, anche se ci saremmo aspettati un suo intervento molto prima di oggi per un'informativa relativa all'operato del suo Ministero che ha un ruolo fondamentale nella gestione della crisi che stiamo vivendo. Tutti inneggiano all'unione e alla collaborazione, come ha detto poco fa anche il ministro Bellanova, ma bisogna poter condividere le scelte e lei, signor Ministro, viene a riferire dopo che sono già stati varati numerosi provvedimenti in merito alla crisi, fornendo una serie di dati da burocrate, invece di darci linee guida politiche per oggi e per domani, senza dirci quando effettivamente entreranno i soldi nelle tasche dei cittadini lavoratori, perché lei non ha parlato di liquidità. [[Applausi dal Gruppo FIBP-UDC]] Mi dispiace doverlo dire, signor Ministro, ma mi sembra un po' troppo tardi che lei sia qui oggi, anche per i chiarimenti. Questa non è trasparenza. Quel che è peggio, però, sono le vostre misure, inutilmente complicate, adottate in ritardo, senza chiarezza e linearità sull' iter procedurale da seguire. Anche lei, signor Ministro, come il resto del Governo, anziché prevenire le esigenze dei lavoratori, siano essi dipendenti o autonomi, e dei cittadini tutti, sta rincorrendo l'emergenza con un provvedimento dietro l'altro, accompagnati da comunicazioni spesso confuse e contraddittorie che rivelano la mancanza di un disegno complessivo chiaro sul da farsi. Parliamo di cassa integrazione. Dire che la cassa integrazione sarà per tutti tranne che per i lavoratori domestici, i cosiddetti working poor, che tra l'altro la sua appartenenza politica vanta di voler difendere, e poi non stanziare da subito le risorse adeguate significa non dare una soluzione e creare illusione nei lavoratori. È evidente che ad oggi non si potranno soddisfare le domande di tutti, senza poi dimenticare tutte le complicazioni per la presentazione della richiesta. I sindacati stanno contribuendo a rallentare le domande per la cassa integrazione, perché voi con una norma prima li avete esclusi, salvo subito dopo recuperarli e rendere obbligatoria la loro partecipazione. Ministro, le imprese hanno la necessità di snellire le procedure al massimo, ora più che mai, non di avere ulteriori complessità. [[Applausi dal Gruppo FIBP-UDC]] I datori di lavoro sono infatti preoccupati, oltre che delle sorti delle loro aziende, delle sorti dei loro dipendenti. Dopo avervi ripetuto infinite volte, non solo noi, ma anche i liberi professionisti, le associazioni di categoria, il mondo intero, che quasi tutti i datori di lavoro non sono in grado di anticipare i soldi della cassa integrazione ai propri lavoratori, perché non hanno liquidità, e che l'INPS purtroppo ha tempi biblici per i pagamenti, avete fatto un accordo con le banche per poterle anticipare. Tutta la trafila, però, dalla richiesta all'accoglimento fino all'erogazione è comunque troppo lunga e in tantissimi nei prossimi giorni non avranno di che fare la spesa. C'è poi la questione dei bolli, che può sembrare marginale ma invece è molto emblematica. Signor Ministro, il suo annuncio del 31 marzo via Twitter dell'abolizione dell'obbligo del bollo per la richiesta della cassa integrazione in deroga, in assenza di una norma vigente, ha reso di fatto inammissibili le domande pervenute senza bollo, rendendo necessaria, per sanarle, l'introduzione di un articolo ad hoc del decreto liquidità dell'8 aprile. Si potevano comunque favorire i lavoratori ma non si può certo legiferare via Twitter. Poi ci sono i bonus di 600 euro per i lavoratori autonomi e le partite IVA, che speriamo vogliate aumentare, così come da noi di Forza Italia richiesto con insistenza. Ministro, un bonus era dovuto e su questo non c'è dubbio. Che sia una cifra ridicola è scontato, e non è lodevole che giunga solo ora e non per tutti e che sia stato gestito malissimo. A dir poco scellerata è stata la gestione dell'INPS, su cui lei, Ministro, non ha detto una parola fino ad ora. Prima il presidente Tridico ha annunciato un click day per l'insufficienza delle risorse per tutti, poi ha ritrattato. Ma era prevedibile un accesso simultaneo di centinaia di migliaia di richiedenti. Come avete fatto a non prevedere che avrebbe mandato in tilt il sistema? Ciò è stato aggravato dal rifiuto di autorizzare - come anche da nostra proposta - i liberi professionisti a fare da intermediari per la richiesta del bonus. Così, per riuscire ad avere l'accesso, le partite IVA, i piccoli artigiani, i lavoratori autonomi sono dovuti stare ore e ore, di giorno e di notte, davanti al PC oppure si sono dovuti rivolgere ai, CAF, loro sì autorizzati, e farsi magari fare la tessera per richiedere i 600 euro e questa è una vergogna. Ministro, è molto grave aver trattato come se fosse ordinaria amministrazione la fuga dei dati sensibili dei privati cittadini fuoriusciti dal sito INPS [[Applausi dal Gruppo FIBP-UDC]] semplicemente attribuendola ad un attacco hacker, che implica oltretutto la fragilità del sistema (peggio mi sento, se uno può entrare). Come grave è stato l'annuncio del presidente Tridico che le risorse per le pensioni si esauriranno nel giro di pochi mesi: è pazzesco in questo contesto. Pazzesco. Signor Ministro, lei ha dichiarato che il decreto cura Italia darà sostegno a 19 milioni di lavoratori; ma ne restano fuori molti altri. E ci preoccupa che ci sia qualcuno del Governo - mi riferisco al ministro Provenzano - che sostenga che si debbano aiutare anche i lavoratori in nero; e lei, Ministro, ha sostenuto questa proposta. [[Applausi dal Gruppo FIBP-UDC.]] Noi invece diciamo che bisogna tenere in considerazione prima quelli che hanno lavorato come dipendenti in regola e quei lavoratori che hanno investito per creare posti di lavoro e per moltiplicarli. Purtroppo però l'attenzione è posta sugli irregolari e sui percettori del reddito di cittadinanza, i quali Forza Italia aveva proposto che si potessero impiegare per lavori socialmente utili in questa crisi e per il lavoro nei campi; ma la nostra proposta non è stata accolta. Sono stati stanziati 7 miliardi per il reddito cittadinanza nel bilancio di quest'anno e ora vengono stanziati 10 miliardi per coloro che lavorano; forse tante cose ci devono far riflettere, signor Ministro. Dobbiamo sostenere il lavoro femminile: perché non date un sostegno alle scuole paritarie pubbliche, tra cui asili nido e scuole materne, che sono indispensabili per le mamme lavoratrici? E i voucher ? Perché siete contrari? Rappresentano strumenti indispensabili per l'accesso, seppur occasionale, al mondo del lavoro in regola, nel lavoro agricolo, ma anche in qualsiasi altro settore operativo per sostituire malati o quanti sono in quarantena. Forza Italia è stata da sempre per il diritto al lavoro e per il lavoro regolare. Serve una maggiore flessibilità, utile da sempre e indispensabile adesso per ripartire; serve semplificazione. All'orizzonte si intravedono già nuove modalità di lavoro; il mercato del lavoro deve essere messo però in grado di cogliere tutte le nuove opportunità. Ci aspettano sfide più grandi di noi, che non si possono affrontare mettendo in campo ideologie, facendo leva sull'invidia sociale e ricorrendo a logiche ancorate al passato, come per esempio la proposta, da parte del PD, di tassare i redditi superiori a 80.000 euro. I medici ringrazieranno, voi che li chiamate "eroi": gli date maggiori tasse e li premiate con soli 100 euro. Forse sarebbe allora opportuno garantire loro anche la sicurezza sul lavoro, perché ci sono stati troppi morti. [[Applausi dal Gruppo FIBP-UDC]] Servono indicazioni precise e univoche per una ripartenza di tutto il sistema Paese in sicurezza. Tutto non è più come prima e mai più lo sarà. Signor Ministro, lei ha il dovere di aprire le porte a tutte le occasioni possibili, ma per farlo deve volerle e saperle intercettare. [[Applausi dal Gruppo FIBP-UDC]] [[PRESIDENTE. È iscritto a parlare il senatore Faraone. Ne ha facoltà.]]
ParlaMint-IT_2020-04-16-LEG18-Sed-207.u27	Signor Presidente, signor Ministro, possiamo oggettivamente dire che la maggioranza che sostiene questo Governo non sia programmaticamente omogenea su molti temi. Il lavoro è uno dei temi su cui abbiamo diversità di vedute. Però l'emergenza scaturita dalla crisi del passato Governo e, a maggior ragione, l'emergenza che è scaturita dalla diffusione dell'epidemia ci spinge a collaborare, a temperare i nostri convincimenti e a tracciare faticosi sentieri di mediazione, naturalmente mai al ribasso e cercando di costruire percorsi utili per i cittadini e, in questo caso, per i lavoratori. Sul lavoro ci giochiamo tutto il futuro del nostro Paese; è stata questa la ragione per cui abbiamo chiesto che venisse in Aula a riferire sulle disfunzioni che ci sono state e, soprattutto, su quello che dovremo fare e su come evitare che altre funzioni ci siano in futuro. Le chiediamo di ascoltare anche le nostre idee, perché purtroppo finora non sempre è accaduto. Le misure messe in campo dal Governo - questa è la cosa che mi fa arrabbiare di più e che dovrebbe far arrabbiare di più anche lei - sono state adottate prontamente e in tempo reale rispetto all'esplosione dell'epidemia. Ciò che fa apparire invece le nostre misure tardive e complesse per tutti i cittadini è tutto quello che è accaduto da quando il Consiglio dei ministri ha approvato il provvedimento cura Italia e i provvedimenti precedenti a quando i cittadini hanno cominciato a ritrovarsi le somme nei conti correnti, cioè questa settimana. Ora, rispetto a questi ritardi, a una burocrazia incredibile e alle disfunzioni oggettive, ciò che mi aspetto dal Ministro del Governo che sostengo è che, insieme a me, si arrabbi con chi è stato causa di questi ritardi e non che lo difenda in questo modo. È encomiabile la sua difesa, però sinceramente, rispetto alla gestione di tutta questa fase, ho visto parecchie storture e avrei voluto che lei avesse preso dei provvedimenti. Tra l'altro, vorrei dire ai colleghi della Lega, che tanto fanno i furbi, che Tridico è stato nominato presidente dell'INPS dal vostro Governo Conte I. Per cui, dire e fare in questa sede la lezione sull'uomo che sta guidando l'INPS mi sembra sinceramente inopportuno. La descrizione che lei ha fatto degli attacchi hacker sembrava più da «Guerre Stellari» che una domanda semplicissima da fare all'INPS per poter ottenere un contributo. Rispetto a questa situazione, credo che abbiamo bisogno di comprendere le responsabilità e, soprattutto, di comprendere come evitare di ripetere tutto ciò che si è verificato in questa fase. Lo dico perché purtroppo non si è chiusa la sua funzione di Ministro dell'emergenza rispetto a tutti i temi del lavoro, così come non si è chiusa la funzione del presidente dell'INPS - poi andremo anche all'Agenzia nazionale politiche attive lavoro (ANPAL) per cui vale un'altra storia - in una situazione di emergenza che proseguirà. Bisognerà fare altri provvedimenti; ci sarà un nuovo decreto dopo il cura Italia e vedremo la prossima settimana quanto sarà lo scostamento chiesto dal Governo. Bisognerà fare altri provvedimenti perché abbiamo finanziato nove settimane di cassa integrazione e, quindi, bisognerà trovare risorse per altre settimane di cassa integrazione. Ci sono le integrazioni per i dipendenti che sono rimasti in servizio e su cui bisogna procedere speditamente; c'è tutta la riorganizzazione della ripartenza. Ministro, vorrei che su ciò ci confrontassimo e speravo che avremmo parlato di qualcosa già oggi perché, se ci dovessimo ritrovare nella stessa identica situazione che abbiamo vissuto in queste settimane, sarebbe veramente abbastanza inquietante. Non voglio criticare lei o il Governo e parlo innanzitutto di me stesso: quando elaboriamo provvedimenti e chiediamo a chi ha un ruolo per conto dello Stato - mi riferisco al presidente dell'INPS in questo caso - di svolgere un servizio efficiente per il nostro Paese su temi così delicati, dobbiamo metterci sempre nei panni di chi in questi momenti sta sentendo franare il terreno sotto i propri piedi. Quando chiediamo che tutto funzioni per il meglio, lo facciamo non perché abbiamo la voglia di criticare qualcuno o di costruire una fortuna politica su quella critica. Immaginiamo un ragazzo, una ragazza, un papà o una mamma che ogni giorno va a controllare il sito, ogni giorno va allo sportello per verificare se il versamento è stato fatto e ogni giorno vede che quel versamento non c'è o che magari non riesce a connettersi al sito perché non riesce a fare la domanda. Credo che dovremmo metterci nei loro panni, e che innanzitutto il presidente Tridico dovrebbe mettersi nei panni anche dei pensionati. Le ricordo che non è la prima fesseria che Tridico fa in quanto presidente. Ricordo anche le dichiarazioni fatte da lui, proprio quando esplose l'epidemia, sul tema che probabilmente sarebbero mancate le risorse per pagare le pensioni, smentite dopo qualche ora quando è emerso il caso nazionale. Io credo che tutte queste cose non si possano dire o fare lasciandole passare in maniera tranquilla e serena e penso che chiunque dice queste cose non può essere indenne da qualunque tipo di critica, innanzitutto dal Ministro che ne risponde. Infatti, non viene qui Tridico a rispondere delle cose di cui stiamo parlando, ma lei. Quindi, è lei che dovrebbe arrabbiarsi se Tridico non svolge bene il suo lavoro. Io, da questo punto di vista, oggi mi aspettavo un po' di autocritica in più e, soprattutto, qualche idea su come evitare che tutto questo si ripeta. Quando, poco fa, le ho detto di ascoltarci di più sul tema del coinvolgimento, ad esempio, delle banche, per la cassa integrazione e per accelerare i versamenti, noi avevamo pensato alla cassa integrazione unica, ma lei ci ha detto che non era possibile perché i tempi erano troppo lunghi. Probabilmente, però, se l'avessimo attivata, proprio perché l'emergenza coronavirus ce la porteremo dietro per qualche mese, potevamo attivarla per la seconda tornata di cassa integrazione, su cui dovremo andare a lavorare, perché, altrimenti, ci ritroveremo di nuovo nelle stesse identiche condizioni, di nuovo con tutte le Regioni che opereranno sulla cassa integrazione in deroga e con una serie di meccanismi infernali. A tali meccanismi ci possiamo rassegnare (io non mi voglio rassegnare, a dire la verità) in tempi di pace, ma, sinceramente, queste lentezze sono intollerabili in tempo "di guerra". Sulla cassa integrazione e sul versamento dei 600 euro ai lavoratori autonomi professionisti, che auspichiamo, signor Ministro, diventino di più, noi riteniamo che, da questo punto di vista, dei meccanismi per migliorare quello che è stato fatto fino ad ora si possano inventare. (ore 14,55) ( Segue FARAONE). Altrimenti, se ci dobbiamo predisporre, petto in fuori, a rivedere lo stesso film al prossimo giro, ce lo dica prima. Neanche le chiediamo di venire a svolgere una informativa, ma prendiamo atto del fatto di essere rassegnati al mancato funzionamento. Io vedo che ci accapigliamo tanto sul tema di che risorse economiche dobbiamo prendere dall'Europa. A me, quello che impressiona, è che, nel frattempo che noi ci accapigliamo, il tempo passa. Mentre Trump ha versato 240 miliardi, facendo un intervento incredibile rispetto alle risorse immediatamente versate nei conti correnti degli americani, noi dobbiamo, intanto, ancora vederci approvare lo shore dall'Unione europea; poi, ci saranno i tempi che dovremo utilizzare affinché queste risorse le si possa impegnare. Lei si rende conto che, mentre gli altri Paesi viaggiano velocemente, noi qui siamo in ritardo! [[Applausi dal Gruppo IV-PSI]] E noi avremo da agire sul tema che riguarda la cassa integrazione dei lavoratori che ricominceranno a tornare in servizio, almeno in parte, nelle aziende. Ce ne saranno altri, invece, proprio per il distanziamento sociale, che saranno ancora in cassa integrazione e lei dovrà continuare a operare. Ci sarà il tema degli alloggi di questi dipendenti, perché non si può farli andare a lavorare e poi rispedirli a casa, dai loro familiari, diventando magari contagiosi. Ci sarà il tema della mobilità e dei trasporti. Ci saranno tanti temi, sui quali lei dovrà avere un ruolo da protagonista e sui quali noi dobbiamo interrogarci subito, per evitare la farraginosità e la burocrazia che abbiamo vissuto in questo periodo, sperimentando proprio sulla nostra pelle quelli che sono stati i ritardi. Signor Ministro, la proporzione delle risorse economiche destinate alle politiche per il lavoro non può essere di cento politiche passive per il lavoro a una politica attiva per il lavoro, perché, se sarà sempre così, la nostra economia e il nostro lavoro saranno destinati ad asfissiare. Abbiamo bisogno di un riequilibrio. Le risorse saranno ingenti. Le utilizzi per riequilibrare: più politiche attive per il lavoro. [[Applausi dal Gruppo IV-PSI]] [[PRESIDENTE. È iscritto a parlare il senatore Urso. Ne ha facoltà.]]
ParlaMint-IT_2020-04-16-LEG18-Sed-207.u28	Signor Ministro, l'abbiamo ascoltata nella sua lettura di questa lunga relazione, che ci è apparsa una fotografia sfocata, una toppa peggiore del buco, un tentativo giustificazionista che, una volta, il MoVimento 5 Stelle non avrebbe perdonato a nessuno. Noi ci saremmo aspettati che lei avesse utilizzato pochi minuti per annunciare in quest'Aula, in questa tardiva informativa, i provvedimenti che aveva preso. In modo specifico, ci aspettavamo che lei annunciasse in quest'Aula di aver richiesto e ottenuto le dimissioni del presidente dell'INPS Tridico per le clamorose inefficienze, per i clamorosi ritardi [[Applausi dal Gruppo FdI]] e per l'imbarazzante giustificazione che ha dato dopo il fallimento di quella giornata e i ritardi nei pagamenti che sono ancora in corso. Ci aspettavamo anche che in questa sede lei annunciasse di aver richiesto e ottenuto le dimissioni del presidente dell'ANPAL (Agenzia nazionale per le politiche attive) Parisi, fuggito negli Stati Uniti. Questo ci aspettavamo da un Ministro indicato dal MoVimento 5 Stelle. Ci ritroviamo, invece, in una situazione davvero imbarazzante, in cui lei, Ministro, spreca un'ora di tempo in quest'Aula in un'azione drammatica per giustificare e tamponare questi errori clamorosi e non utilizza nemmeno qualche minuto per dire come, con quale visione e con quale strategia lei e il suo Governo intendete agire per sventare le previsioni che le agenzie internazionali - è di poche ore fa quella del Fondo monetario internazionale, per esempio - fanno sulla situazione italiana, annunciando che, se continua così, allo stato degli atti, con i provvedimenti annunciati dal nostro e dal vostro Governo, l'Italia avrà la peggiore recessione economica tra tutti i Paesi importanti (meno 10 per cento del PIL) e la peggiore contrazione di lavoro (altri 3 milioni di disoccupati, che si aggiungono a quelli che già abbiamo). Soprattutto, se non cambia la cosiddetta cura del Governo, secondo le previsioni internazionali più acclarate, l'Italia sarà il Paese che più lentamente si incamminerà il prossimo anno sulla strada della ripresa, aggravando il divario già drammatico rispetto agli altri Paesi dell'Unione europea. Ci aspettavamo una visione, un progetto, degli annunci. Ci aspettavamo che dicesse, per esempio, cosa state predisponendo per i lavoratori temporanei. Ieri la Banca d'Italia - ripeto, la Banca d'Italia, che non è un sindacato - ci dice e vi dice che per i lavoratori temporanei non c'è nulla nei provvedimenti che avete fatto. Io leggo inoltre sui giornali, ma lei non lo dice in quest'Aula, signor Ministro, che state prevedendo una revisione del decreto dignità per togliere qualche laccio e lacciuolo: lo leggo sui giornali pubblicati su Internet, ma lei, ripeto, non ce lo dice in quest'Aula. Che cosa ci deve dire in quest'Aula, oltre che giustificare gli errori clamorosi commessi? Ci deve dire come agirete per impedire il dramma economico e sociale che tutti vedono dietro l'angolo e che i cittadini attoniti e sgomenti sentono sulla loro pelle. Voi apparite - è duro dirvelo, ma lo dobbiamo fare - lontani dal Paese reale, da chi sta soffrendo, da chi è consapevole che il giorno dopo verosimilmente non avrà il suo posto di lavoro. Occorre oggi progettare la riapertura senza aspettare le conclusioni dei faraonici comitati che avete creato fuori dal Parlamento: decine di comitati di vario tipo, con quasi 300 personalità coinvolte. Tutte queste task force a che cosa servono? A confondervi e a confondere le idee al Paese. Non potevate più semplicemente attuare la legge, voi che dicevate di essere rispettosi della legge e della Costituzione? Proprio nella Costituzione, infatti, è previsto un organo consultivo, che si chiama Consiglio nazionale dell'economia e del lavoro, che ha già attivato i suoi strumenti per monitorare la situazione. Di fronte a un organo costituzionale, con il quale avete il dovere di consultarvi, voi non vi consultate con il Parlamento. Non agite in Parlamento, non richiamate nemmeno la terza camera, che è quella consultiva, ma ne create tante altre, giocando a carte, per nascondere la vostra inefficienza e la vostra mancanza di idee, di una visione e di un progetto per la rinascita nazionale. Per questo, oggi, noi e il Paese, purtroppo, vi dobbiamo sonoramente bocciare. [[Applausi dal Gruppo FdI]] [[PRESIDENTE. È iscritta a parlare la senatrice De Petris. Ne ha facoltà.]]
ParlaMint-IT_2020-04-16-LEG18-Sed-207.u29	Signor Presidente, ringrazio il Ministro del lavoro e delle politiche sociali per la sua relazione e per tutte le informazioni che ha voluto dare al Senato in questa informativa, sapendo perfettamente - ma il Ministro ne è cosciente quanto noi - che sono moltissimi gli strumenti che dobbiamo mettere in campo e a questi mi dedicherò. Ho sentito alcuni colleghi parlare dell'impatto sull'INPS, come se non avessero mai avuto l'occasione di entrare nel sito Internet dell'INPS, prima di questa emergenza. Vorrei ricordare che il sito INPS era stato cambiato due o tre anni fa dai predecessori e, per la verità, io stessa ho faticato un po' per riuscire a capire, ad esempio, come entrare nel cassetto previdenziale. Per non parlare della grande innovazione, costituita dal fatto che i modelli CUD arrivano sempre e solo on-line ai nostri pensionati, che, come si è visto anche in questa fase, non hanno una grande dimestichezza con il computer. Ho aggiunto questi particolari per far capire cosa si è trovata di fronte l'INPS. Ci saranno stati problemi, faremo gli accertamenti e faremo tutto quello che c'è da fare, ma come facciamo a non capire e a non renderci conto che l'INPS si è trovata di fronte a flussi elevatissimi, che sono arrivati tutti insieme, contemporaneamente? Guardate che non è una cosa da poco. Sono poi d'accordo con i tanti colleghi che sostengono che è anche compito nostro mettere in campo ulteriori strumenti di semplificazione. Pensiamo alla cassa integrazione: tutti i lavoratori che nella loro vita lavorativa hanno dovuto subire la cassa integrazione, per non parlare poi della cassa integrazione in deroga, sanno perfettamente quanto tempo è necessario per l'erogazione. Quindi è evidente che ci portiamo dietro questi problemi e ci siamo trovati di fronte alla questione dell'emergenza con una serie di problemi che già esistevano. Ciò deriva da lunghezze burocratiche, su cui evidentemente era necessario intervenire prima, ma a maggior ragione è assolutamente necessario intervenire adesso. Non possiamo però parlare senza renderci conto di quali sono stati i flussi. Chiunque abbia provato ad ottenere il buono e ad avere l'accesso sa che hanno tentato di entrare nel sito dell'INPS e sono entrate milioni di persone in contemporanea. Questo è il punto e credo che oggi, nonostante le difficoltà, siamo arrivati comunque ad una percentuale di erogazione abbastanza buona: penso al 60 per cento delle indennità da 600 euro ed entro oggi o domani ci saranno altre procedure che si completeranno. Il tema delle semplificazioni rimane però al nostro orizzonte e quindi lo consegniamo al Ministro, ma anche a noi stessi, per mettere in campo una serie di strumenti successivi, anche nell'immediato: adesso abbiamo i decreti in esame e forse ci potremmo anche adoperare su questo tema. Arriviamo poi alla questione delle misure. Anche in questo caso il Governo ha messo in campo, con il decreto cura Italia, una serie di misure assolutamente straordinarie ed inedite per il Paese, perché anche la cassa integrazione in deroga, data anche alle imprese con un solo dipendente, è uno strumento assolutamente eccezionale. È la prima volta che si interviene sugli autonomi: come facciamo a non renderci conto di questo? Penso, per esempio, all'attivazione dell'articolo 44 del decreto cura Italia sui professionisti: devo dare atto al Ministro che, mentre noi discutevamo in Commissione gli emendamenti, ha cominciato a redigere il decreto ministeriale. Dobbiamo risolvere un problema, perché, come il Ministro sa, si è creato un problema di cui siamo tutti ben coscienti, che attiene alla burocrazia dello Stato e mi riferisco alla questione della Ragioneria. Diciamo le cose come stanno, ma non possiamo non tener conto del fatto che il Ministro, mentre noi, in Commissione bilancio, stavamo discutendo i nostri emendamenti, presentati a proposito delle disposizioni concernenti i professionisti, agiva con un decreto ministeriale, in qualche modo anticipandoli. È sufficiente? No, non è sufficiente. Anche noi pensavamo che l'emergenza potesse durare meno, quindi sappiamo perfettamente che quelle misure non sono sufficienti. La prossima settimana voteremo sullo scostamento ed è evidente a tutti che non potrà essere come quello che abbiamo già discusso, per soli 25 miliardi di euro: quelli basteranno a malapena a coprire le misure che già ci sono, a prorogarle, ma abbiamo bisogno di mettere in campo altri strumenti straordinari. Da quelle misure, infatti, sono rimaste escluse moltissime persone. Questa è la mia personale angoscia e sono certa che è l'assillo anche del Ministro, per come la conosco: le tantissime persone che non hanno alcun tipo di sostegno. Questo dovrebbe essere il nostro assillo. [[Applausi dal Gruppo Misto-LeU]] In questa sede ci confrontiamo sulle proposte. Il senatore Faraone ha detto che abbiamo visioni diverse: benissimo, ma noi ci dobbiamo confrontare. Io penso che serva un reddito di emergenza. Sono state certamente attenuate le condizionalità del reddito di cittadinanza, che rispetto alla versione originale erano state molto caricate. Tuttavia oggi c'è bisogno comunque di uno strumento come quello. È rimasto escluso tutto il lavoro domestico, sono rimasti fuori i lavoratori irregolari e i lavoratori intermittenti. Ci sono persone che in questo momento non sanno davvero come poter dare da mangiare ai propri figli. Questa è la questione fondamentale. [[Applausi dal Gruppo Misto-LeU]] Questo dovrebbe essere l'assillo nel lavoro che svolgiamo in collaborazione con il Governo, nella discussione, che certamente deve essere più ampia possibile, per la predisposizione di strumenti che siamo capaci di poter elaborare, senza dibattiti ideologici. I dibattiti ideologici, un'altra volta sulla questione di come noi interveniamo per aiutare le persone povere, che in questo momento sono prive di qualsiasi tipo di reddito, non vorrei più sentirli. Noi dobbiamo essere capaci di mettere in campo strumenti e risorse per superare questo momento così difficile. Non possono essere soltanto il volontariato, la Chiesa, la Caritas a occuparsi di questo, o soltanto i Comuni, che in qualche modo cercano di far fronte alla situazione. Questo deve essere il nostro assillo principale. Io ho espresso la mia opinione. Penso che lo strumento sia il reddito di emergenza, non so se vada bene oppure siano meglio altri strumenti, ma questa deve essere la questione fondamentale, insieme alla capacità di mettere in campo strumenti per semplificarne l'erogazione. Su questo siamo tutti d'accordo e lavoreremo insieme. Per la verità, anch'io penso che istituiamo troppe task force e a me non piacciono molto. Qui c'è la sovranità popolare, ci sono le Commissioni, c'è il Governo, ci sono i parlamentari. Io credo che noi abbiamo tutte le possibilità, anche di usufruire - per carità - di esperti, ma questa è la cosa più importante. Tra l'altro, ho notato - mi rivolgo al Ministro - che non c'è molta attenzione, ad esempio, a includere in queste task force esperti della sicurezza sul lavoro, che non è la stessa di cui ci eravamo preoccupati prima e che - ahimè - continuava a far registrare nel nostro Paese un record molto pesante di morti bianche. Noi oggi abbiamo un problema per esperti di biosicurezza: questo è il tema da affrontare nella fase 2 e nella riapertura e su questo credo che il Ministero saprà vigilare e saprà essere da stimolo, da impulso forte, proprio per focalizzare l'attenzione su questi temi, che sono assolutamente fondamentali. Aggiungo, in conclusione, che oltre allo strumento di aiuto per il reddito abbiamo bisogno di agire anche su altri fronti; abbiamo provato a farlo nel decreto-legge cura Italia, ma non c'erano risorse. Penso alla questione degli affitti: circa 4 milioni di persone in affitto in questo momento sono in grandissima difficoltà, sia quelle che non hanno proprio nulla, sia quelle con la cassa integrazione in deroga che è parametrata al loro reddito. Bisogna quindi mettere in campo ammortizzatori sociali, aiuti al reddito, misure di sostegno, ma anche altre iniziative che possano permettere di concretizzare quello che ci siamo detti fin dall'inizio, cioè che nessuno doveva essere lasciato solo e so che la Ministra su questo si adopererà. [[Applausi dai Gruppi Misto-LeU, PD e M5S]] [[PRESIDENTE. È iscritto a parlare il senatore Nannicini. Ne ha facoltà.]]
ParlaMint-IT_2020-04-16-LEG18-Sed-207.u30	Signor Presidente, ringrazio la ministra Catalfo per la sua informativa e per il lavoro che sta svolgendo con il Governo. Vorrei poi ringraziare immensamente - consentitemelo - e non solo perché parliamo di lavoro, le lavoratrici e i lavoratori che con il loro lavoro ci consentono di garantire i servizi essenziali, di tenere duro in questi momenti difficili, e a quelli che ci consentiranno di ripartire, di tornare a vivere tirandoci fuori da una crisi e da una recessione in cui siamo piombati. In questa crisi ci siamo accorti dell'importanza di lavori che non sempre hanno avuto il giusto riconoscimento economico e sociale: penso al lavoro agricolo (lo riconosceva stamani la collega Biti), ai tanti lavori manuali, al lavoro domestico, al lavoro di cura, a chi si prende cura dei nostri anziani e delle persone con disabilità. Ricordiamocelo e iniziamo a farlo oggi e non domani, non solo con i nostri ringraziamenti ma con atti concreti, per esempio estendendo con forza gli ammortizzatori sociali al lavoro domestico, a colf e badanti, dando loro una certezza del reddito non episodica e non emergenziale, ma con veri ammortizzatori sociali. Facciamolo investendo in sicurezza sul lavoro non solo per chi sta in imprese medio-grandi in grado di recepire i nostri protocolli e i nostri standard, ma anche per chi lavora nelle frange più marginali e periferiche del mercato del lavoro; ancora, facciamolo riconoscendo diritti e tutele a tutti i lavoratori sul nostro territorio nazionale. Se i confini sono chiusi (e quando lo sono ci accorgiamo dell'importanza di parte del lavoro stagionale che viene da altri Paesi), apriamo subito i diritti regolarizzando i lavoratori che sono sul nostro territorio e che aspettano di veder riconosciuto il loro contributo all'Italia. Questa transizione fuori dall'emergenza economica e del lavoro creata dalla pandemia sarà lunga, come riconosceva stamani la ministra Bellanova. Dobbiamo metterci in un orizzonte di programmare e disegnare interventi in un arco temporale lungo di almeno dodici mesi, durante il quale lo Stato dovrà fare molte cose: ci dovrà dire chi tornerà per primo a lavorare, come lavorerà, come si muoverà. L'intervento dello Stato - ci piaccia o no - in questa transizione difficile sarà invasivo, per questo dobbiamo avere un'unica ossessione: che sia semplice, trasparente e innovativo, perché i costi di questa invasività non possono ricadere su chi lavora e sulle imprese che ripartiranno. Dobbiamo anche abbandonare le ricette, gli strumenti e - diciamolo - anche le bandierine politiche del passato, perché oggi in questa transizione non ci serviranno. Faccio qualche esempio su tre punti: sicurezza del lavoro, garanzia del lavoro e garanzia del reddito. Sulla sicurezza del lavoro, via via che ripartiremo a scaglioni, occorrerà dettagliare meglio nuovi protocolli, calati sulla realtà delle nostre imprese anche sulla disponibilità di tutti gli strumenti che permettano alle nostre imprese di reiniziare a lavorare in sicurezza e individuando anche norme che specifichino con chiarezza le responsabilità di datori e lavoratori in questa fase difficile, perché di nuovo non sarebbe perdonabile scaricare su datori di lavoro e lavoratori i limiti dello Stato: è giusto che ognuno si assuma le proprie responsabilità, ma per applicare i protocolli le imprese devono essere in grado di avere gli strumenti necessari. Per andare a lavorare i lavoratori dovranno avere una mobilità pubblica (per chi non ha a disposizione mezzi privati) senza che viaggiare non in sicurezza ricada sul loro dovere di recarsi sul luogo di lavoro. Dovremo investire su controlli e ispezioni: ASL ed ispettori del lavoro non hanno al momento le risorse necessarie, in termini sia di risorse umane che finanziarie, per assolvere a un compito così enorme in questa fase di transizione in cui la sicurezza avrà nuove forme e richiederà nuovi standard e nuovi controlli. Dobbiamo investirci risorse e soprattutto sburocratizzare. Non possiamo ovviamente fare un concorso per le nuove competenze - come ricordava anche la collega De Petris - che finirà fra diciotto mesi, quando ci auguriamo che la transizione sarà alle spalle: dobbiamo assumere in maniera istantanea e rapida nuovi professionisti della sicurezza e della sicurezza del lavoro. Il secondo punto è la garanzia del lavoro. Ci sono settori ai quali diciamo di stare fermi e ce sono altri che purtroppo stanno fermi perché non c'è domanda. Ma ci sono anche settori dove la domanda di lavoro c'è e che ripartiranno sempre di più; in questa fase di transizione di economia della separazione, in cui il distanziamento sociale non sarà rigido come oggi, ma sarà comunque parte del nostro modo di consumare e vivere, ci saranno alcuni settori che avranno una forte domanda di lavoro. Noi dobbiamo permettere loro di intercettarla. Penso, ad esempio, che i vincoli del cosiddetto decreto dignità, i vincoli sulla possibilità di rinnovare i contratti a tempo determinato, per un periodo dobbiamo sospenderli, perché là dove c'è la possibilità di rinnovare contratti, non possiamo lasciare questi lavoratori da soli. Dobbiamo permettere a chi ha un beneficio di cassa integrazione di lavorare in costanza di rapporto senza perdere integralmente il beneficio di cassa, per testare nuove esperienze nel mercato del lavoro e trovare nuove opportunità. Dobbiamo - è stato detto dal collega Faraone - investire su politiche attive; dovremo mettere al centro anche di questa fase di transizione le politiche attive e della formazione, perché non sarà facile spostare lavoratori e riformarli per accompagnarli là dove la domanda di lavoro ci sarà e ci sarà per prima. Lo dico tra parentesi: in questo compito sarà necessaria una regia nazionale e sarà importante che l'Agenzia nazionale per le politiche attive del lavoro (ANPAL) abbia una guida forte e a tempo pieno. Questa situazione va risolta in un modo o nell'altro, a mio avviso, rapidamente. Il terzo e ultimo punto è la garanzia del reddito. Su questo si sono concentrati i primi interventi emergenziali del Governo, giustamente. Credo che sulla garanzia del reddito dobbiamo uscire da questa fase emergenziale degli interventi tamponi. Proprio perché la transizione sarà lunga, dobbiamo dare certezza su quelli che saranno gli strumenti di garanzia del reddito in questo periodo, non con un decreto al mese, con platee che cambiano e cifre che ballano, spesso leggendole sui giornali e con professionisti ed imprese che messaggiano i parlamentari su cosa succederà nel prossimo decreto. Noi dobbiamo lasciarci alle spalle una cassa integrazione con quattordici strumenti e con procedure ancora troppo barocche, diverse da Regione a Regione, da settore a settore, da banca a banca. I bonus non raggiungono tutte le platee, nonostante gli sforzi, con il Fondo per il reddito di ultima istanza, di raggiungere residualmente le platee non coinvolte, e danno benefici orizzontali e non progressivi a quelle platee mentre, se la transizione sarà lunga, noi abbiamo bisogno che queste risorse vadano lì dove occorrono, dove i redditi sono più bassi e dove il calo di attività si è fatto sentire di più. Ci sarà da rafforzare la garanzia del reddito per i disoccupati, che sono al momento la categoria lasciata più indietro dai primi interventi emergenziali. Non possiamo pensare di fare gli struzzi con il divieto temporaneo di licenziamenti di due mesi: sappiamo che ci sono persone che erano in Naspi e che quest'ultima finisce; ci sono persone che hanno contratti a tempo determinato che non vengono rinnovati. Noi abbiamo bisogno di estendere in deroga Naspi e Dis-coll, secondo me, facendoli confluire in un ammortizzatore sociale e in un vero salario disoccupazione più forte per i disoccupati, togliendo il decalage, togliendo la riduzione e dando una costanza del reddito per tutto il periodo della transizione: non posso dire che quel reddito te lo abbasserò piano piano per attivarti, se non puoi attivarti perché ancora l'economia non sta ripartendo. Dunque, ammortizzatori sociali per i disoccupati; ammortizzatori sociali in costanza di rapporto semplificando la cassa; ammortizzatori sociali per gli autonomi, anche questo è stato detto, stabilizzando e rendendo progressivi i benefici e liberando le risorse delle casse previdenziali. Non è pensabile che quando le casse previdenziali investono risorse che vengono dai contributi dei professionisti e sbagliano investimento, questo non sia indebitamento netto mentre se li investono bene, e hanno dei rendimenti, che tali rendimenti non possano servire per fare welfare allargato che permetta ai professionisti e alle casse di vivere. In conclusione, Presidente, ovviamente si tratta di sfide enormi, rispetto alle quali auguriamo buon lavoro al Governo e rispetto alle quali vogliamo dire che il Parlamento c'è ed è giusto che ci sia. Per questo il Gruppo PD, in Commissione lavoro, su iniziativa del collega Laus, ha chiesto di riunire la Commissione per una serie di audizioni sulla materia di competenza che permetta alla Commissione di ascoltare le parti sociali, gli esperti e il terzo settore per mettere a fuoco le emergenze e le risposte da dare in questa fase. Solo se tutti, ognuno per il proprio carico di responsabilità, faremo la nostra parte, usciremo più forti e più uniti dalla crisi terribile che stiamo attraversando. [[Applausi dai Gruppi PD e M5S]] [[PRESIDENTE. È iscritto a parlare il senatore Malan. Ne ha facoltà.]]
ParlaMint-IT_2020-04-16-LEG18-Sed-207.u31	Signor Presidente, signor Ministro, lei ci ha fatto una relazione, un rendiconto che, per carità, abbiamo gradito e ne abbiamo anche apprezzato la diligenza, ma da lei ci saremmo aspettati delle risposte, delle prospettive. Per esempio, visto che questa mattina è venuto il Ministro dell'agricoltura, un Ministro del suo stesso Governo, a dirci, anche se lo sapevamo già anche da altre fonti, che in agricoltura saranno necessari da 280.000 a 350.000 lavoratori temporanei, e poi addirittura ha parlato di altri 600.000 irregolari, avremmo voluto sapere qual è la risposta, alla luce del fatto che avete detto no alla proposta di Forza Italia di reintrodurre il voucher. Io capisco che vi sia un'avversione ideologica da parte vostra ma l'emergenza dovrebbe farvi andare al di là: potete continuare a dire che il voucher non va bene ma che si utilizza a causa dell'emergenza. Se c'è una cosa che ha funzionato veramente in queste settimane, è stato il fatto che nei negozi non sono mai mancati i generi alimentari, non è mai mancato il rifornimento e i cittadini - quelli che hanno potuto e quelli che avevano i soldi - hanno sempre potuto comprare. Ma se non funziona la stagione del raccolto, la stagione più intensa in agricoltura, come si fa a rifornire? Lo hanno detto anche le organizzazioni agricole che senza uno strumento con il quale si possono fare lavorare le persone necessarie in questo periodo sarà un problema garantire la sicurezza alimentare, in altre parole avere cibo e alimenti disponibili. Come faranno queste aziende? Francamente non lo sappiamo. Stamattina la proposta è stata regolarizzare i clandestini. A parte il fatto che noi, evidentemente, penseremmo che sarebbe meglio prima regolarizzare gli italiani e dare modo ai datori di lavoro di assumere gli italiani e poi, eventualmente, regolarizzare i clandestini. [[Applausi dal Gruppo FIBP-UDC]] Ma che siano italiani, clandestini o ex clandestini, qual è lo strumento per assumere una persona per quei due giorni, quelle due settimane, quei due mesi, che non sono attualmente contemplati? Noi avremmo voluto avere una risposta sul perché avete pensato di introdurre 600 euro per compensare le persone che sono senza reddito non perché non sono state capaci ma perché le leggi dello Stato, o i decreti dello Stato, hanno impedito loro di lavorare. Sappiamo benissimo che erano provvedimenti necessari. Allora, a queste persone, che hanno degli investimenti, che hanno delle spese, diamo 600 euro, quando ai percettori del reddito di cittadinanza - persone che certificatamente non fanno nulla e non facevano nulla già prima - ne diamo fino a 780. Il ragionamento è difficile da seguire, così com'è difficile capire perché i percettori del reddito di cittadinanza non possano andare a lavorare, per esempio, nella stagione del raccolto in agricoltura. [[Applausi dal Gruppo FIBP-UDC]] Avremmo voluto avere da lei delle risposte sulla sicurezza sul lavoro. Sicurezza sul lavoro vuole anche dire avere le mascherine, avere le protezioni individuali. C'è anche questo, ci sono delle categorie, anche nell'ambito dello Stato, che ancora non ne sono provviste, oppure non ne sono provviste in modo sufficiente. Avremmo voluto avere delle risposte sulla Nuova assicurazione sociale per l'impiego (NASpI), non solo per l'accesso, che deve essere semplificato, ma anche per coloro che già ci sono e che, in un periodo in cui è addirittura impossibile lavorare anche per chi ha un lavoro, subiscono la decurtazione progressiva: anche su questo ci vogliono delle risposte. Le risposte dovete darle voi, signor Ministro, deve darle il Governo, deve darle il Presidente del Consiglio, non bisogna affidarsi a task force, a comitati tecnico scientifici: quelli devono fornire una consulenza, ma le decisioni dovete prenderle voi e dovete prenderle perché questo è quello che dice la Costituzione e questo è quello che impone la necessità. Noi le nostre proposte le abbiamo fatte, quando vengono respinte gradiremmo almeno avere delle risposte che purtroppo questa mattina non abbiamo ricevuto. Ci auguriamo che il lavoro del Governo prosegua in modo efficace perché, bene o male, è il Governo del Paese, ma certo avremmo bisogno di una maggiore collaborazione, di una maggiore apertura anche alle proposte dell'opposizione. [[Applausi dal Gruppo FIBP-UDC]] [[PRESIDENTE. È iscritta a parlare la senatrice Matrisciano. Ne ha facoltà.]]
ParlaMint-IT_2020-04-16-LEG18-Sed-207.u32	Signor Presidente, colleghe e colleghi, vorrei prima di tutto ringraziare la signora Ministro per questo intervento molto dettagliato, che ha toccato punto per punto tutti i passaggi dell'enorme lavoro svolto dal suo Ministero, un lavoro straordinario in una situazione eccezionale e senza precedenti e quando dico senza precedenti intendo far comprendere, oltre a chi in quest'Aula dovrebbe esserne già consapevole, anche a chi ci ascolta da casa che nessun Governo si è mai trovato ad affrontare un'emergenza sociosanitaria ed economica di questa portata e a dover mettere in campo in tempi strettissimi misure straordinarie a tutela dei cittadini. La diffusione del coronavirus ha portato il Governo e noi decisori politici ad affrontare una situazione unica quantomeno nella storia recente, una crisi mondiale di duplice impatto sull'economia: uno shock di domanda e uno di offerta. Per ritrovare un avvenimento paragonabile, infatti, bisogna tornare alla crisi petrolifera degli anni Settanta o spingersi fino al primo Dopoguerra. Ci troviamo a vivere uno dei momenti storici più drammatici per l'economia nazionale e mondiale, occorre agire con freddezza per raggiungere quegli obiettivi che sono stati chiari fin da subito a questo Governo: difendere il lavoro, sostenere le famiglie e la liquidità delle imprese, agire sul versante fiscale, sbloccare buoni investimenti pubblici. È troppo facile muovere critiche in questo momento in cui sono emerse e continuano ad emergere deformazioni legislative che abbiamo accumulato nel corso di decenni e che hanno creato delle sovrastrutture che non possono certamente essere corrette in un momento di crisi in cui è necessario agire con rapidità. Lo dico soprattutto a chi oggi va in giro a proporre soluzioni semplicistiche per raccattare qualche like in più sulla sua pagina Facebook, soprattutto parlando di cassa integrazione, dimostrando tuttavia di non conoscere minimamente il complesso sistema degli ammortizzatori sociali, un sistema frammentato e finanziato da diversi attori. Pensare in questo momento di apportare modifiche strutturali sarebbe quindi difficile, oltre che dispendioso, ma soprattutto avrebbe portato a perdere la gara contro il tempo, che richiedeva invece velocità nel soddisfare i bisogni urgenti dei cittadini italiani. Nonostante tutto, ci si è impegnati al massimo, cercando di semplificare e sburocratizzare il più possibile, come lei Ministra ha ben illustrato. Vale la pena ricordare che in condizioni di normalità, per attivare la cassa integrazione sia ordinaria che in deroga, occorrono mediamente tra i 60 e i 90 giorni. Ebbene, questo Governo è riuscito ad attivare tutta la necessaria procedura in tempi contingentati e a giungere in soccorso di tutti quei datori di lavoro e lavoratori che hanno sospeso o ridotto la loro attività per eventi riconducibili all'emergenza epidemiologica snellendo le procedure sia in ordine alla informazione e consultazione sindacale, sia in ordine alle tempistiche. [[Applausi dal Gruppo M5S]] Abbiamo anche ampliato la platea rispetto ai normali fruitori del beneficio. In questo processo, ovviamente chiediamo uno sforzo maggiore anche alle Regioni. Per quanto riguarda la cassa integrazione in deroga, se le Regioni non inviano i dati all'INPS questa non potrà essere erogata nei tempi previsti. Ad oggi sono 13 le Regioni che hanno autorizzato la cassa. Non nascondo, però, la mia delusione. In un momento come questo, ci si sarebbe aspettati la collaborazione di tutti, perché l'obiettivo di tutti doveva essere aiutare un popolo in difficoltà, ma così non è stato. Si è preferito ancora una volta soffermarsi a criticare i momentanei malfunzionamenti della piattaforma dell'INPS, strumentalizzandoli pretestuosamente per portare avanti la propria lotta politica. [[Applausi dal Gruppo M5S]] Signori, l'INPS, come il Governo, sta combattendo giorno e notte per affrontare una situazione socioeconomica e sanitaria senza precedenti, mettendo in campo tutte le energie possibili; ma si è preferito invece utilizzare un problema tecnico e un disguido procedurale come strumento di propaganda politica. Cari colleghi, preferisco dirvelo io, ma da cittadina, prima che da senatrice: agli italiani delle lotte politiche, della ricerca di visibilità dei leader dei partiti e dei sondaggi in questo momento non interessa proprio nulla. [[Applausi dal Gruppo M5S]] E chi ha pensato a questo, ha mostrato ancora una volta di aver perso l'occasione di dimostrare che la politica, quando vuole, sa essere qualcosa di diverso, sa essere strumento in grado di accogliere le preoccupazioni dei lavoratori, delle famiglie e di tutti coloro che oggi hanno paura: paura del domani, paura di immaginare come sarà il mondo e la loro vita quando usciremo da questa emergenza, paura di immaginare un futuro per sé e per i propri cari. Una buona politica deve essere in grado di mettere da parte la ricerca del consenso e prendere per mano i cittadini, dare loro strumenti che li accompagnino in questa che sarà la sfida più importante da affrontare e dire loro: non abbiate paura, noi ci siamo e ci saremo. Lavorare senza sosta, nell'esclusivo interesse dei cittadini. Basti pensare a come lei, signor Ministro, sia stata in prima linea per la stesura della convenzione portata a termine nella notte tra il 30 e il 31 marzo tra ABI, sindacati e parti datoriali. Un ottimo risultato anche questo, per fare in modo che ai lavoratori venga erogato il prima possibile il sostegno cui hanno diritto. Questo sta facendo il nostro Governo, questo è quanto sta facendo il Ministro del lavoro. [[Applausi dal Gruppo M5S]] Cassa integrazione ordinaria e in deroga, congedi parentali, voucher baby-sitter, indennità per gli autonomi e fondo per il reddito di ultima istanza sono solo alcune tra le più importanti iniziative intraprese e portate a compimento la scorsa settimana nel decreto cura Italia. Il decreto liquidità invece, da poco approdato in Parlamento, oltre a prevedere svariate decine di miliardi per assicurare liquidità alle imprese messe in ginocchio dall'emergenza, dispone - e non è poco - l'estensione della copertura di cassa integrazione ordinaria e in deroga e dell'assegno ordinario previsti dal cura Italia anche ai lavoratori assunti dal 24 febbraio al 17 marzo, nonché l'esenzione dell'imposta di bollo per i procedimenti di cassa integrazione in deroga. Parliamo, cari colleghi, di risultati concreti e non di "se" o di "ma", di cui i più in questi giorni si riempiono la bocca. Nonostante tutto questo, nella consapevolezza che tutto è perfettibile, continuiamo incessantemente a lavorare e a cercare di raggiungere il meglio per i nostri cittadini, per tutti coloro che hanno un effettivo bisogno di aiuto. Infatti nel prossimo decreto, che sarà ben più consistente in termini di risorse, è prevista la possibilità di aumentare l'importo dell'indennità degli autonomi e dei professionisti fino a 800 euro. Credo che il Governo si sia mosso con tempestività su tutti i fronti: ha stanziato subito miliardi per la cassa integrazione dei lavoratori dipendenti, ha previsto indennità per i lavoratori autonomi costretti a uno stop forzato, ha sbloccato immediatamente i fondi per i Comuni, consentendo così aiuti tempestivi per le famiglie che fanno fatica a fare la spesa per sopravvivere. Però, proprio per quella parte della popolazione con maggiori difficoltà economiche, serve quello che lei, ministra Catalfo, ha definito un ulteriore salvagente, un reddito di emergenza per sostenere tutti quei cittadini che non rientrano nei sussidi e nei sostegni già individuati: 3 miliardi di euro per una platea di circa 3 milioni di cittadini che si trovano in difficoltà. [[Applausi dal Gruppo M5S]] Anche prima della crisi non tutti i lavoratori avevano accesso ad ammortizzatori sociali degni di tali nomi; alcuni purtroppo neanche a un lavoro e a un contratto regolare. Non possiamo quindi girarci dall'altra parte e far finta di nulla. Da quando siamo entrati nelle istituzioni noi del MoVimento 5 Stelle non l'abbiamo mai fatto; ci siamo sempre messi dalla parte dei più deboli, realizzando il reddito di cittadinanza, uno dei nostri cavalli di battaglia, che oggi consente a 2 milioni e mezzo di persone di superare la soglia di povertà assoluta. Adesso, però, bisogna pensare al futuro imminente. Il coronavirus in queste settimane ha impresso nelle nostre menti un insegnamento divenuto ormai una consapevolezza: nessuno, di fronte a una tragedia simile, può salvarsi da solo. Non possiamo lasciare indietro nessun cittadino, perché sarebbe un errore imperdonabile. Il reddito di emergenza deve diventare quel paracadute che ci consentirà tutti insieme di evitare di cadere nel baratro, il puntello decisivo per permetterci di ripartire piano piano quando il virus avrà finalmente rallentato la sua diffusione. Nell'ultimo mese i cittadini italiani, attraverso la raccolta organizzata dalla Protezione civile, hanno donato circa 126 milioni di euro. Altre raccolte spontanee sono nate dall'iniziativa di singoli cittadini e di associazioni, anche e soprattutto a livello locale. Si allunga, invece, di giorno in giorno la lista delle aziende che offrono soldi e forniture al Sistema sanitario nazionale. I cittadini nella stragrande maggioranza dei casi stanno rispettando le regole restrittive che ci siamo dovuti dare e fanno donazioni. Il Parlamento sta lavorando per perfezionare e approvare i provvedimenti urgenti che sono stati varati, ma manca qualcosa: se i cittadini hanno raccolto così tanti soldi, se le aziende italiane e non stanno continuando a donare importi milionari, cosa aspettano i parlamentari a fare lo stesso rinunciando a una parte del loro stipendio? [[Applausi dal Gruppo M5S.]] VOCE DAL GRUPPO L-SP-PSd'Az. Che ne sai? Come ti permetti. Noi lo facciamo dal 2013 e possono farlo anche quelli delle altre forze politiche. Raccoglieremmo oltre 60 milioni di euro l'anno e li potremmo destinare agli ospedali, alla sanità in generale e al sostegno economico di cittadini ed imprese. Ci sono tante possibili destinazioni per questi fondi e sarà un piacevole problema scegliere quali privilegiare. Sarà bello e importante per chi decide di compiere questo gesto e per chi lo riceverà, ma purtroppo su questo argomento cala sempre un inquietante silenzio. Presidente, concludo rivolgendo un doveroso ringraziamento ai medici, agli infermieri, al personale sociosanitario e alle Forze dell'ordine, alla Protezione civile e a tutti i volontari che, in un modo o nell'altro, sono in prima linea per tutelare la salute e la sicurezza di tutti noi. Un grazie speciale va, inoltre, a tutti quei lavoratori impegnati per garantire servizi essenziali per il Paese che non hanno potuto fermarsi nemmeno un giorno. Pensiamo agli autotrasportatori, ai dipendenti del trasporto pubblico, ai corrieri, ai commessi nei supermercati, ai lavoratori del settore agroalimentare e ai farmacisti. Spero di non aver dimenticato nessuno in tal caso me ne scuso. Un ultimo ringraziamento lo faccio anche all'INPS, al presidente Tridico e a tutto il suo staff, anche loro impegnati giorno e notte per garantire l'erogazione dei sussidi a milioni di lavoratori. Anche qui abbiamo avuto un déjà-vu : mi è sembrato di tornare indietro di un anno, quando si diceva che l'INPS non ce l'avrebbe mai fatta a pagare nei tempi indicati le indennità per il reddito di cittadinanza e, invece, ancora una volta, l'INPS con un grande sforzo a sostegno del Paese e lavorando durante il weekend pasquale ha accreditato già ieri quasi due milioni di bonus con valuta dal 15 al 17 aprile a partite IVA, lavoratori autonomi e stagionali. [[Applausi dal Gruppo M5S]] In conclusione, un grazie di cuore va a lei, signora Ministra. Mi permetta di aggiungere che - chi la conosce lo sa - lei è persona poco incline alla ricerca della visibilità, ma lavora sodo, portando a termine obiettivi importanti per tutti i cittadini e tutti i lavoratori. Noi la supporteremo in questo percorso; saremo pronti a offrire il nostro aiuto proprio perché pensiamo che in questo momento non sia necessario correre dietro alle fake news o alla sterile polemica di chi non perde occasione per accaparrarsi uno spazio televisivo o un articolo di giornale. È il momento di stare accanto ai cittadini, di ascoltarli, di rassicurarli e di far sentire loro la nostra vicinanza. La propaganda la lasciamo agli altri; il momento del giudizio arriverà per tutti. Noi lavoreremo al suo fianco e al fianco del Governo proprio perché lo abbiamo detto e lo ribadiamo in maniera ancora più forte: nessuno deve rimanere indietro, specialmente adesso. [[Applausi dai Gruppi M5S e PD]] PRESIDENTE. Dichiaro chiusa la discussione sull'informativa del Ministro del lavoro e delle politiche sociali, che ringrazio per la disponibilità.
ParlaMint-IT_2020-04-16-LEG18-Sed-207.u33	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-04-16-LEG18-Sed-207.u34	Il Senato tornerà a riunirsi in seduta pubblica martedì 21 aprile, alle ore 14,30, con il seguente ordine del giorno: ( Vedi ordine del giorno ) La seduta è tolta (ore 15,45).
