ParlaMint-IT_2020-07-23-LEG18-Sed-244.u1	La seduta è aperta (ore 15,01). Si dia lettura del processo verbale. TOSATO, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2020-07-23-LEG18-Sed-244.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-07-23-LEG18-Sed-244.u3	L'ordine del giorno reca lo svolgimento di interrogazioni a risposta immediata (cosiddetto question time ), ai sensi dell'articolo 151- bis del Regolamento, alle quali risponderanno il Ministro degli affari esteri e della cooperazione internazionale, il Ministro delle infrastrutture e dei trasporti e il Ministro per l'innovazione tecnologica e la digitalizzazione. Invito gli oratori ad un rigoroso rispetto dei tempi, considerata la diretta televisiva in corso. Il senatore Ruotolo ha facoltà di illustrare l'interrogazione 3-01819 sulle circostanze della morte del connazionale Mario Carmine Paciolla in Colombia, per tre minuti.
ParlaMint-IT_2020-07-23-LEG18-Sed-244.u4	Signor Presidente, come il Ministro sa un nostro connazionale, un nostro concittadino, Mario Carmine Paciolla, è stato trovato privo di vita in Colombia, Paese dove si trovava per conto delle Nazioni Unite. Nell'esprimere le nostre condoglianze alla famiglia, chiediamo al Governo di intraprendere tutte le iniziative necessarie perché si faccia luce, per conoscere la verità sulla morte di questo ragazzo. Le chiedo, signor Ministro, di pretendere - sì, è questa la parola giusta - dalle Nazioni Unite la massima collaborazione con le autorità italiane e con i legali della famiglia di Mario Carmine Paciolla. Da quanto mi risulta, infatti, c'è da parte dei responsabili dell'ONU un silenzio assordante. Il 15 luglio, una settimana fa, Mario Carmine Paciolla, napoletano di trentatré anni, viene trovato privo di vita presso la propria abitazione a San Vicente del Caguán, località a 650 chilometri da Bogotà. Il connazionale era un cooperante ONU ed era impegnato da due anni con le Nazioni Unite in un progetto che mirava a riconvertire gli ex combattenti al lavoro nei campi e svolgeva il monitoraggio per il rispetto degli accordi di pace tra il Governo colombiano e le FARC (forze armate rivoluzionarie della Colombia). Da quanto si apprende dalla stampa locale, le autorità colombiane all'inizio hanno parlato di suicidio, circostanza che non ha trovato riscontro, smentita dalle testimonianze delle organizzazioni cooperanti in Colombia e dalla stessa famiglia del giovane. Sul cadavere di Mario Carmine Paciolla, come riportano gli organi e le agenzie di stampa, ci sarebbero evidenti segni di violenza, in particolare tagli provocati da coltelli o da lame acuminate, che non sono state trovate in casa. Sappiamo che in Colombia è stata effettuata l'autopsia, alla quale ci risulta abbia partecipato un medico indicato dalle Nazioni Unite. All'autopsia non ha però potuto partecipare il perito di parte della famiglia Paciolla. L'11 luglio, nel corso di una telefonata intercorsa tra Mario - il ragazzo napoletano - e la madre, egli aveva manifestato una certa preoccupazione per alcune cose accadute, un «qualcosa di strano», per «un guaio» non meglio specificato, e il 20 luglio sarebbe voluto tornare in Italia. Signor Ministro, Napoli è mobilitata per conoscere la verità su questa storia: pensi soltanto che sui balconi del municipio c'è uno striscione e che sulla piattaforma «Change.org» più di 55.000 persone, in poche ore, hanno firmato una petizione. L'attenzione dell'opinione pubblica è tutta volta a conoscere la verità. Chiedo allora a lei, come Ministro competente, cosa intende fare il Governo. [[Applausi]] PRESIDENTE. Il ministro degli affari esteri e della cooperazione internazionale, onorevole Di Maio, ha facoltà di rispondere all'interrogazione testé illustrata, per tre minuti.
ParlaMint-IT_2020-07-23-LEG18-Sed-244.u5	Signor Presidente, senatrici e senatori, il connazionale Carmine Mario Paciolla, come ricorda il senatore Ruotolo, è stato trovato senza vita lo scorso 15 luglio nella sua abitazione a San Vincenzo del Caguán in Colombia. Lì lavorava dal 20 agosto 2018 come volontario ONU nella missione di verifica chiamata a monitorare l'attuazione dell'accordo di pace del 2016 tra il Governo e le FARC, i guerriglieri delle forze armate rivoluzionarie della Colombia. Fin dall'inizio abbiamo seguito con la massima attenzione questa dolorosa vicenda. La nostra ambasciata a Bogotà mantiene un costante contatto con le autorità colombiane e con i familiari del connazionale, ai quali sta prestando ogni possibile assistenza, e la Farnesina ovviamente incoraggia l'ONU a fare il massimo anche in tal senso. Le indagini della polizia locale per chiarire le cause della morte sono in corso. Le autorità colombiane ci hanno assicurato che il caso, di cui subito abbiamo sottolineato il massimo rilievo, è anche da loro ritenuto di assoluta priorità ed è seguito al più alto livello direttamente dal procuratore generale della Nazione e dalla sua vice. I colombiani hanno inoltre nominato un magistrato specializzato per curare queste indagini con l'impiego di investigatori esperti e di un team speciale forense inviato sul posto da Bogotà per giungere nel più breve tempo possibile alla verità su quanto accaduto. È stata effettuata l'autopsia il 17 luglio e ne attendiamo nei prossimi giorni i risultati. L'ambasciata si è attivata per espletare tutte le pratiche necessarie per il rimpatrio della salma del giovane connazionale, che arriverà domani qui in Italia. Assicuro il massimo impegno della Farnesina e mio personale nel seguire questa tragica vicenda, che ha coinvolto un nostro giovane brillante, impegnato in una missione molto delicata. La sua prematura scomparsa suscita giustamente l'attenzione dell'opinione pubblica e di questo Parlamento. Vorrei dire che siamo vicini ai suoi familiari in questo triste momento e non risparmieremo alcuno sforzo finché non verrà fatta piena luce su quanto gli è accaduto. [[Applausi]] PRESIDENTE. Ha facoltà di intervenire in replica il senatore Ruotolo, per due minuti.
ParlaMint-IT_2020-07-23-LEG18-Sed-244.u6	Signor Ministro, la devo veramente ringraziare perché ha dato una risposta vera e quindi siamo tutti convinti che lei e l'intero Governo seguirete questa vicenda, i cui contorni sono ancora troppo oscuri, essendo appena avvenuta. Abbiamo quindi bisogno di avere garanzie che il nostro Governo e le nostre autorità facciano tutto quello che si deve fare. Lei ha appena detto che domani arriverà la salma, quindi sicuramente la magistratura romana adempirà a tutti i compiti istituzionali dovuti, procedendo quindi ad una nuova autopsia. Dobbiamo far sapere alla famiglia Paciolla e ai suoi legali ogni passo di questa inchiesta. In conclusione, pongo soltanto un interrogativo: se si fosse suicidato, che senso avrebbe avuto chiamare la madre, che non sentiva spesso, e prepararsi il viaggio di ritorno? Ecco perché dobbiamo fugare qualsiasi dubbio e per questo saremo attenti e pronti a mobilitarci in ogni momento. [[Applausi.]]
ParlaMint-IT_2020-07-23-LEG18-Sed-244.u7	Il senatore Ferrara ha facoltà di illustrare l'interrogazione 3-01805 sui seguiti del caso di Mario Carmine Paciolla, per tre minuti.
ParlaMint-IT_2020-07-23-LEG18-Sed-244.u8	Signor Presidente, gentile Ministro, prima di tutto vorrei rinnovare le nostre più sentite condoglianze alla famiglia del cooperante Mario Paciolla, morto in Colombia pochi giorni fa. [[Applausi]] La ringrazio, signor Ministro, per la celerità con cui è venuto a riferire qui in Senato su questa triste vicenda. Solo martedì in quest'Aula avevo chiesto un suo intervento per informare il Parlamento, annunciando questa interrogazione. La sua presenza oggi testimonia l'attenzione e la sensibilità del suo Ministero verso i nostri cittadini italiani all'estero. Purtroppo questa storia triste ha davvero diversi tratti di ambiguità. Mi permetto di ricordare che Paciolla era inquadrato nella missione ONU per il monitoraggio dell'accordo di pace tra FARC e Governo colombiano e il nostro cooperante si trovava in un'area particolarmente pericolosa del Paese. Pochi giorni prima della sua morte aveva manifestato a familiari e amici timori per la sua vita, tanto da aver acquistato sollecitamente un biglietto aereo per il 20 luglio: l'intento di Mario era quello di tornare a casa. Risulta perciò opinabile che un cooperante con esperienza decida di suicidarsi proprio qualche giorno prima di rientrare in Italia e per di più senza un apparente motivo. A quanto pare, secondo quanto riportato da alcuni media locali, sul corpo di Mario sono state riscontrate ferite da taglio. Ovviamente è necessario attendere i risultati ufficiali dell'autopsia per conoscere con certezza il reale motivo del decesso, ma ripeto che temo ci siano ancora delle ombre su cui far luce. Signor Ministro, dalla firma dell'accordo di pace tra FARC e Governo colombiano ad oggi sono quasi mille i morti assassinati: attivisti per i diritti umani, indigeni, contadini ed ex miliziani delle FARC che erano stati reinseriti nel tessuto sociale colombiano, una vera e propria strage su cui la comunità internazionale, di solito molto attenta ai diritti umani nell'area, non ha speso una parola. Queste ragioni, signor Ministro, mi portano a porle alcune domande più precise: a che punto sono le indagini? Si riscontra una piena collaborazione da parte dell'Organizzazione delle Nazioni Unite e delle autorità colombiane? Quali attività sono state intraprese per facilitare il rientro della salma in Italia e quali iniziative ha adottato per promuovere la più proficua collaborazione tra l'autorità giudiziaria italiana e quella colombiana? [[Applausi]] PRESIDENTE. Il ministro degli affari esteri e della cooperazione internazionale, onorevole Di Maio, ha facoltà di rispondere all'interrogazione testé illustrata, per tre minuti.
ParlaMint-IT_2020-07-23-LEG18-Sed-244.u9	Signor Presidente, ringrazio il senatore Ferrara per questa interrogazione, che è un'ulteriore testimonianza di come il Parlamento intenda sottolineare l'importanza e l'urgenza di chiarire le circostanze della tragica fine del giovane volontario le Nazioni Unite Carmine Mario Paciolla e questo è naturalmente anche l'obiettivo del Governo. Abbiamo attribuito priorità a questa triste vicenda, che seguo personalmente venendo costantemente aggiornato sui suoi sviluppi. La nostra ambasciata a Bogotà è in contatto sia con la famiglia Paciolla, cui sta prestando la massima assistenza, sia con le autorità colombiane e con gli inquirenti, sotto la guida del procuratore generale di quel Paese. Le indagini si svolgono con l'ausilio di un magistrato specializzato in questo tipo di delitti e di una squadra di tecnici forensi. Le cause del decesso sono ancora poco chiare. Siamo in attesa dei risultati delle due autopsie, sia quella effettuata dall'autorità colombiana sia quella che verrà eseguita su disposizione dell'autorità giudiziaria italiana. Ovviamente saranno cruciali anche tutte le testimonianze. La missione delle Nazioni Unite in cui Carmine Mario lavorava ha l'obiettivo di verificare il reinserimento degli ex guerriglieri delle FARC nella vita politica, economica e sociale della Colombia, nonché le garanzie di integrazione, sicurezza e protezione per le loro famiglie e le comunità coinvolte. La nostra rappresentanza presso le Nazioni Unite a New York ha effettuato un passo con il responsabile del dipartimento competente per la missione di verifica ONU in Colombia. Abbiamo sottolineato la ferma aspettativa di una continua e piena collaborazione da parte della missione con la nostra ambasciata a Bogotà e ci è stato confermato che è stata avviata un'indagine interna, che vede per il momento impiegate capacità investigative della stessa missione ONU. Abbiamo chiesto e ottenuto che sia condotta in maniera rapida e approfondita. Gli esiti saranno tempestivamente condivisi con la nostra ambasciata a Bogotà e con la rappresentanza a New York. Quindi, per ricapitolare, saranno fondamentali tre linee di inchiesta: quella colombiana, quella delle Nazioni Unite e quella della magistratura italiana. Il lavoro della Farnesina sarà quello di garantire il massimo coordinamento tra le attività delle autorità coinvolte e su questo vi assicuro la massima tempestività e il massimo impegno. Vi informo, peraltro, che intendo incontrare quanto prima la famiglia Paciolla per esprimere personalmente la vicinanza dello Stato italiano; vicinanza che continuerà senza interruzione, anche lontano dai riflettori, fino a che non verranno chiariti tutti i contorni della morte di Carmine Mario Paciolla, nostro concittadino. [[Applausi]] PRESIDENTE. Ha facoltà di intervenire in replica il senatore Ferrara, per due minuti.
ParlaMint-IT_2020-07-23-LEG18-Sed-244.u10	Signor ministro Di Maio, la ringrazio per la sua risposta. Credo che lei oggi qui stia dimostrando una lodevole premura per questo triste caso. Auspico che i parenti e gli amici di Mario, seppur nel dolore, possano essere rassicurati dalla vicinanza delle istituzioni che lei e noi tutti rappresentiamo. In questo tempo complesso la politica estera italiana, forse come poche volte nella storia repubblicana, sta dimostrando grande attenzione verso i tanti italiani presenti in ogni continente. Penso alla determinazione e all'efficienza che lei ha dimostrato durante l'emergenza Covid sia impegnandosi a reperire l'indispensabile materiale sanitario sia assistendo i tanti connazionali bloccati in molti Paesi. Senza l'incessante lavoro degli uomini e delle donne della Farnesina, migliaia e migliaia di connazionali non sarebbero potuti tornare in Patria. [[Applausi.]] Concludo, signor Ministro, ricordando che se il nostro Paese è tanto ammirato e considerato è anche per il lavoro dei nostri cooperanti, che operano con coraggio nei campi profughi accanto a chi soffre, nell'interposizione in aree di conflitto, nella ricerca costante del dialogo e della pace, anche a costo della propria vita. A loro vanno tutto il nostro riconoscimento e la nostra gratitudine, consapevoli che, se l'Italia è un Paese particolarmente amato, è anche in virtù dei loro alti ideali di giustizia di cui siamo particolarmente orgogliosi. [[Applausi.]]
ParlaMint-IT_2020-07-23-LEG18-Sed-244.u11	Il senatore La Russa ha facoltà di illustrare l'interrogazione 3-01814 sulla situazione della viabilità stradale e autostradale in Liguria, per tre minuti.
ParlaMint-IT_2020-07-23-LEG18-Sed-244.u12	Signor Presidente, desidero innanzi tutto ringraziare il signor Ministro per essere presente perché l'interrogazione che, come Fratelli d'Italia, abbiamo scelto oggi di presentare è drammatica. Un'intera Regione, la Liguria, è veramente isolata ed è diventata un'isola: non c'è più la possibilità di una circolazione stradale che abbia anche solo lontanamente il requisito della normalità. Da due anni, come tutti sanno, è crollato il ponte Morandi; dopo quello c'è stata una problematica e devo dire che l'assessore Balleari e la Giunta di Genova vi avevano in parte rimediato, con una strada fatta in soli due mesi. Adesso però la situazione delle autostrade è diventata drammatica: c'è un'interruzione continua, si viaggia a una sola corsia con code chilometriche e tempi di percorrenza impossibili. Come se ciò non bastasse, si è pure aggravata la situazione perché non vengono fatti i lavori sull'unica strada alternativa, la via Aurelia, dove piccole frane non vengono riparate da mesi e altri lentissimi lavori in corso rimangono a bloccare o a rendere assai difficoltosa anche la circolazione. Una delle cause di tale situazione, se non la principale, è che essendo stato avviato da parte della società autostrade, con tutti i difetti che comporta, l'esame e il controllo di tutte le gallerie (come gli era stato richiesto in inverno) solo in una data molto vicina (mi pare nel maggio di quest'anno), il Governo ha detto che si stava facendo un lavoro sbagliato, che si sarebbe dovuto fare secondo quanto prescrive una circolare del 1957 (peraltro finora mai applicata) e che quindi si sarebbe dovuto rifare tutto da capo. Hanno quindi cominciato a rifare tutto, additando contemporaneamente alla procura la responsabilità (che essa ha chiarito subito non essere sua). Mi chiedo quale tipo d'intervento vero, pronto, reale e immediato abbiate in mente per salvare, nella stagione turistica in particolare, la Liguria e tutto il Nord Ovest da questa drammatica situazione. PRESIDENTE. Il ministro delle infrastrutture e dei trasporti, onorevole De Micheli, ha facoltà di rispondere all'interrogazione testé illustrata, per tre minuti.
ParlaMint-IT_2020-07-23-LEG18-Sed-244.u13	Signor Presidente, le convenzioni che regolano i rapporti concessori autostradali prevedono in capo ai gestori l'obbligo del mantenimento della funzionalità delle infrastrutture attraverso la manutenzione e la riparazione tempestiva delle stesse. Gli interventi di manutenzione ordinaria e straordinaria sono individuati attraverso periodiche verifiche dello stato di funzionalità delle infrastrutture, da effettuarsi secondo le modalità di cui alla circolare del Ministero dei lavori pubblici n. 6736 del 19 luglio 1967, pienamente efficace e vincolante per tutti i concessionari. In particolare, il concessionario deve ispezionare, durante la sua normale attività quotidiana, i manufatti e le opere d'arte, mediante un esame di superficie delle strutture visibili (pile, pilastri, colonne, archi, eccetera), tendente ad accertare ogni fatto nuovo e l'insorgere di eventuali anomalie esterne. Detta ispezione deve essere effettuata, in ogni caso, con scadenza almeno trimestrale e mediante l'elaborazione di un report recante i principali dati e le risultanze delle verifiche. Inoltre, il concessionario deve effettuare, con cadenza annuale, un esame generale e completo dei manufatti più importanti, anche mediante saggi ed ispezioni. Per quanto riguarda il sistema viario ligure, basato soprattutto sulla rete autostradale, nello scorso mese di gennaio la società Aspi ha presentato, su richiesta del Ministero delle infrastrutture e dei trasporti, un programma di ispezioni delle gallerie esistenti lungo tutta la tratta da essa gestita da attuare nel corso dell'anno 2020. È stato immediatamente segnalato e più volte ribadito in forma scritta alla società Aspi che il contenuto del programma ispettivo presentato doveva ritenersi integrativo e non già sostitutivo delle attività che la stessa era tenuta ad espletare in forza della circolare del 1967 sulla sicurezza delle infrastrutture stradali. Conseguentemente la società Aspi ha proceduto a una riprogrammazione delle attività, prevedendo anche lo smontaggio degli elementi contenuti nelle gallerie, le cosiddette onduline. Tale attività ha determinato la chiusura temporanea di gallerie per l'effettuazione degli interventi di riparazione. Al fine di ridurre i disagi per l'utenza derivanti dall'attività ispettiva, il Ministero ha immediatamente avviato costanti interlocuzioni per individuare, anche d'intesa con la Regione Liguria e gli enti locali, che hanno sempre partecipato e presenziato ai tavoli tecnici, le modalità per l'espletamento della stessa. Con circolare del 7 luglio si è inoltre provveduto ad impartire indicazioni aggiornate sulle ispezioni ed è stata prevista la possibilità ulteriore di attivare, da parte dell'autorità prefettizia, un apposito tavolo di coordinamento per il monitoraggio dei fattori critici derivanti dall'effettuazione delle ispezioni e per l'individuazione di tutte le misure occorrenti per il loro superamento. Entro il prossimo 28 luglio saranno completate le verifiche e gli interventi e ripristinate le normali condizioni di viabilità. Confermo, senatore La Russa, che si sono verificati disagi molto gravi per l'utenza e lunghe attese per effettuare gli spostamenti sulla rete autostradale ligure. Ritengo, però, non possa essere messa in discussione, anche dopo i recenti fatti, la convinzione che la sicurezza delle infrastrutture, considerate le gravi condizioni delle gallerie in Liguria, costituisca un presupposto imprescindibile per garantire l'effettività del diritto costituzionale alla mobilità. [[Applausi]] PRESIDENTE. Ha facoltà di intervenire in replica il senatore La Russa, per due minuti.
ParlaMint-IT_2020-07-23-LEG18-Sed-244.u14	Signor Presidente, sicuramente il diritto alla sicurezza viene avanti a tutto, ma forse sarebbe stato bene che il Ministero non aspettasse otto mesi per intimare, il 20 maggio, che i lavori che si stavano svolgendo dall'inverno del 2019 erano, secondo il Ministero, diversi da quelli prescritti. Forse toccherà alla procura di Genova, presso cui è stato aperto un fascicolo a seguito dell'esposto del presidente della Regione Toti, verificare quali siano state le inadempienze della società Autostrade e del Governo. Quello che è sicuro è che lei mi ha dato una serie di risposte che giustificano l'attuale situazione, dicendo che ci sono verifiche, incontri ed interlocuzioni, ma non mi ha dato nessuna speranza che questo fine settimana o il prossimo la situazione cambi. La Liguria è veramente stretta in una morsa di intralci autostradali e stradali. Non mi ha parlato poi della situazione dell'Aurelia, anch'essa semi-impraticabile, che provoca un danno non solo alla Liguria e alla stagione turistica. Ma lei sa che il porto di Genova serve tutta la parte Nord dell'Italia? È un danno incalcolabile in cui il palleggiamento di responsabilità tra la società Autostrade e il Ministero ci lascia sconcertati, come sconcertante è l'assenza di una prospettiva seria di rimediare a questo disastro che avete combinato. [[Applausi.]]
ParlaMint-IT_2020-07-23-LEG18-Sed-244.u15	Il senatore Grimani ha facoltà di illustrare l'interrogazione 3-01813 sulla riduzione delle tariffe autostradali, per tre minuti.
ParlaMint-IT_2020-07-23-LEG18-Sed-244.u16	Signor Presidente, ringrazio il Ministro per essere qui. Tra le conseguenze negative derivanti dalla drammatica pandemia da Covid-19 emerge in maniera preponderante la riduzione dei consumi e anche la minore propensione, ovviamente, da parte dei cittadini ad andare in vacanza. Questo per la contrazione dei redditi, per le difficoltà economiche oggettive del Paese e anche, ovviamente, per le restrizioni che hanno riguardato soprattutto i rapporti con le altre Nazioni e, quindi, per quanto riguarda i viaggi intercontinentali, le restrizioni che hanno determinato lo stop ai viaggi in questo periodo. Secondo studi e dati forniti dal Codacons, un italiano su due si ritaglierà degli spazi per le vacanze. Questi spazi saranno orientati prevalentemente a viaggi all'interno del nostro Paese; viene stimato, appunto, che la gran parte dei cittadini che si muoveranno lo farà all'interno del Paese. Tra l'altro come stato anche manifestato da alcune associazioni, tra cui la ANIASA (Associazione nazionale industria dell'autonoleggio e servizi automobilistici), e altre società, come Bain & Company, la maggior parte degli spostamenti avverrà attraverso l'utilizzo dell'automobile e, molto spesso, anche attraverso il noleggio. Consideriamo quindi importante questo tema. È sicuro che la possibilità della ripresa degli spostamenti sarà un evento che dobbiamo accompagnare. Occorre considerare che, per quanto riguarda il sistema dei pedaggi autostradali, lo scorso anno l'Autorità di regolazione dei trasporti aveva emanato delle delibere relativamente all'adozione di un modello nuovo di fissazione delle tariffe, attraverso il metodo price cap (metodo che dovrebbe collegare la definizione della tariffa alla qualità del servizio in maniera più stretta). Va altresì considerato che l'adozione di questo modello è subordinato all'approvazione dei piani economico-finanziari, che sono stati spostati dal Ministero, per quanto riguarda il recepimento, in date più avanzate (per la maggior parte delle concessionarie il termine risulta spostato dal 30 marzo al 20 maggio; nel caso della società Autostrade per l'Italia, ovviamente per le questioni che conosciamo bene, il termine era stato spostato al 23 luglio). Va inoltre rilevato come sia importante stabilire quanto prima pedaggi autostradali che favoriscano i cittadini e le imprese negli spostamenti. Tutto ciò premesso, chiediamo al Ministro di sapere quali siano gli orientamenti su queste tematiche descritte in premessa e se non ritenga opportuno adottare nel più breve tempo possibile tutte le iniziative di sua competenza volte a ridurre le tariffe autostradali, al fine di favorire i cittadini per quanto riguarda la mobilità, tesa non soltanto alle vacanze ma anche e soprattutto al ricongiungimento con molti parenti (dal momento che, appunto, il lockdown ha determinato maggiori difficoltà in tal senso), nonché ad agevolare il flusso turistico, che è ripreso e che deve essere sostenuto nel nostro Paese, anche per favorire le imprese attive in questo settore. [[Applausi]] PRESIDENTE. Il ministro delle infrastrutture e dei trasporti, onorevole De Micheli, ha facoltà di rispondere all'interrogazione testé illustrata, per tre minuti.
ParlaMint-IT_2020-07-23-LEG18-Sed-244.u17	Signor Presidente, gli atti convenzionali delle concessioni autostradali prevedono un aggiornamento quinquennale dei piani economico-finanziari, cosiddetti PEF. In occasione di ciascuna aggiornamento si provvede all'adeguamento del piano degli investimenti, alla riprogrammazione dei parametri tecnici, nonché alla determinazione dei livelli tariffari futuri. Con il decreto legge n. 109 del 2018 è stata prevista l'applicazione del nuovo regime tariffario dell'Autorità di regolazione dei trasporti, che è improntato al principio del price cap e che rivoluziona i modelli tariffari precedentemente applicati per le concessioni autostradali. Inoltre, in osservanza al nuovo contesto di riferimento, è stato chiesto alle società concessionarie di predisporre PEF conformi alla nuova disciplina tariffaria. Il decreto legge n. 162 del 2019 ha previsto una dettagliata tempistica per la presentazione di proposte di PEF da parte delle concessionarie autostradali, stabilendo anche il perfezionamento dell' iter approvativo entro il 31 luglio 2020. Come è noto, le misure di contenimento Covid-19 hanno determinato, però, un allungamento dei tempi previsti per la valutazione dei piani economico-finanziari. Il medesimo decreto-legge ha congelato gli incrementi tariffari per la quasi totalità della rete autostradale relativi all'anno 2020, e fino alla definizione del procedimento di aggiornamento dei PEF. Ad oggi, dunque, per l'anno 2020 non vi è stato e non vi sarà alcun incremento tariffario. Concludo evidenziando che, nella valutazione dei piani economico-finanziari, si terrà conto dell'equilibrio economico-finanziario e delle esigenze di favorire la mobilità sul territorio nazionale, in particolare laddove dovessero esserci aperture di cantieri che possono rallentare l'incedere del traffico, anche utilizzando politiche tariffarie coerenti con gli effetti economici determinati da Covid-19. PRESIDENTE. Ha facoltà di intervenire in replica il senatore Grimani, per due minuti.
ParlaMint-IT_2020-07-23-LEG18-Sed-244.u18	Signor Presidente, ringrazio il ministro De Micheli per le valutazioni e le precisazioni espresse. È un dato positivo il fatto che non ci saranno incrementi per tutto il 2020: è una buona notizia - anche se conosciuta - per i cittadini, che quindi non rischieranno un aggravamento dei costi per quanto riguarda la circolazione. È importante altresì in questa fase - sicuramente il Ministro lo farà, e sarà anche compito nostro come rappresentanti dei cittadini in Parlamento - creare le condizioni per cui i mesi futuri consentano, nelle more della definizione dei piani economico-finanziari, di collegare sempre più le politiche tariffarie alla qualità dei servizi, secondo il principio chiave del price cap. Seguiremo la vicenda con attenzione sempre nell'ottica - comune a Gruppi parlamentari e Governo - di agevolare sempre più la qualità della vita dei cittadini e ridurre, quindi, i costi della vita, tra cui rientrano i pedaggi autostradali, vista l'importanza della circolazione sia per il tempo libero sia soprattutto per l'attività di impresa. [[Applausi.]]
ParlaMint-IT_2020-07-23-LEG18-Sed-244.u19	Il senatore Malan ha facoltà di illustrare l'interrogazione 3-01811 sulle gare per le concessioni autostradali e il subentro nel capitale di Autostrade per l'Italia, per tre minuti.
ParlaMint-IT_2020-07-23-LEG18-Sed-244.u20	Signor Ministro, abbiamo presentato un'interrogazione sull'accordo intervenuto durante il Consiglio dei ministri del 14 e 15 luglio - abbiamo posto su di esso due domande - che riguarda la situazione della concessione di Autostrade per l'Italia, una concessione che copre più della metà degli incassi dei pedaggi delle autostrade italiane. La prima domanda è perché non fare una procedura competitiva. Se deve esserci un cambio nella maggioranza della proprietà della concessione di Autostrade per l'Italia, ci chiediamo perché non lanciare una procedura competitiva che metterebbe in campo le tante professionalità presenti nel nostro Paese, evitando al contempo di impiegare capitali comunque pubblici. Cassa depositi e prestiti ha una funzione particolare; il debito di Cassa depositi e prestiti è debito pubblico a tutti gli effetti, e non risulta che in Cassa depositi e prestiti ci siano le professionalità necessarie per gestire una macchina complessa come Autostrade per l'Italia, che è una delle più importanti aziende italiane dal punto di vista sia industriale che infrastrutturale e finanziario, per la grande importanza che ha sui mercati. Non dimentichiamo che questa enorme concessione - nella sostanza, più della metà della rete autostradale italiana - è stata già data a suo tempo senza alcuna competizione. Voglio richiamare a tal proposito alcuni principi dell'Unione europea nonché quelli della convenienza per i cittadini e i consumatori; e in questo caso si intendono non i consumatori di un genere di lusso o superfluo, ma tutte le aziende italiane che, attraverso le autostrade, commerciano, acquistano, svolgono la loro attività. Pertanto, è il sistema Italia nel suo insieme che viene danneggiato nel caso in cui la situazione non sia conveniente. E la situazione migliore conveniente ci sarebbe con una competizione. PRESIDENTE. Il ministro delle infrastrutture e dei trasporti, onorevole De Micheli, ha facoltà di rispondere all'interrogazione testé illustrata, per tre minuti.
ParlaMint-IT_2020-07-23-LEG18-Sed-244.u21	In relazione alla procedura avviata nei confronti di Aspi, ricordo che il Consiglio dei ministri, nella seduta del 14 luglio scorso, ha esaminato le due proposte transattive trasmesse da parte di Aspi e Atlantia e ha ritenuto di avviare l' iter previsto dalla legge per la formale definizione di una transazione. Inizio dall'ultima richiesta fatta. La decisione di avviare la transazione - e non la procedura di revoca - ha determinato la continuità del rapporto concessorio tra lo Stato - il concedente (il Ministero delle infrastrutture e dei trasporti) - e Autostrade per l'Italia. Nel caso si fosse addivenuti a una revoca, si sarebbe reso necessario - come lei, senatore Malan, ha introdotto nella sua presentazione - prima il frazionamento della concessione (oggi è di 2.885 chilometri), per poi avviare, sui quattro lotti minimi previsti dalle nuove normative, lo svolgimento di autonome procedure di gara, i cui tempi previsti - considerato che c'è solo un precedente di conclusione nel nostro Paese - sono valutabili in tre o quattro anni. In questo tempo intercorrente per l'assegnazione della concessione non si sarebbe potuta ovviamente svolgere una serie di attività, tra cui rientrano le manutenzioni, gli interventi per la sicurezza e anche gli investimenti. Quindi, il rapporto concessorio è in continuità, mentre si modificheranno, alla luce delle proposte pervenute al Consiglio dei Ministri, gli assetti societari di Aspi. La soluzione individuata dal Consiglio dei ministri garantisce la piena realizzazione degli interessi pubblici connessi all'esigenza di evitare la sospensione dell'attività di gestione dell'infrastruttura, la paralisi dei cantieri avviati (anche per le questioni di sicurezza) e la salvaguardia dei livelli occupazionali, prevedendo - nel contempo - una mole imponente (pari a 14,5 miliardi di euro) di nuovi investimenti. Preciso, alla luce della seconda domanda fatta, senatore Malan, che l'ingresso di Cassa depositi e prestiti non determina una statalizzazione di Aspi, dal momento che si prevede l'ingresso di nuovi investitori privati, ma consentirà di velocizzare il processo di trasformazione della società in una public company e il reperimento, pertanto, sul mercato, di ulteriori risorse per potenziare le infrastrutture e rafforzare anche il piano degli investimenti. [[Applausi]] PRESIDENTE. Ha facoltà di intervenire in replica il senatore Malan, per due minuti.
ParlaMint-IT_2020-07-23-LEG18-Sed-244.u22	Signor Ministro, la sua risposta è puntuale, ma non rassicurante, perché - lo abbiamo letto nei comunicati che hanno seguito la seduta del Consiglio dei ministri - la scelta degli investitori istituzionali avverrà sulla base del gradimento di Cassa depositi e prestiti. Nell'ambito del libero mercato e della concorrenza, il gradimento deve avvenire sulla base di criteri oggettivi e, dunque, di procedure quantomeno pubbliche, mentre il gradimento di Cassa depositi e prestiti davvero ci rassicura poco. In ogni caso sarà necessario un poderoso intervento - parliamo di parecchi miliardi di euro - da parte di Cassa depositi e prestiti. In presenza di centinaia di migliaia di aziende italiane in difficoltà - la situazione dell'economia italiana già non era florida prima e ora si aggiunge la crisi dovuta alla pandemia - pensare di entrare con Cassa depositi e prestiti, che tra i suoi compiti ha quello di sostenere le aziende nei loro investimenti e nel futuro, e operare un cambio nell'assetto societario solo per poter dire di avere cacciato i Benetton, non ci pare un impiego opportuno del denaro dei risparmiatori italiani. Inoltre, non ci pare rassicurante neanche dal punto di vista internazionale, né sul piano delle tariffe. Oggi Autostrade per l'Italia presenta il piano finanziario e, almeno su quel versante, vedremo se ci sono maggiore trasparenza e capacità di trovare veramente la sostanza di questo accordo, che rischia di essere molto, ma molto costoso. [[Applausi.]]
ParlaMint-IT_2020-07-23-LEG18-Sed-244.u23	Il senatore Campari ha facoltà di illustrare l'interrogazione 3-01815 sul nuovo assetto societario di Autostrade per l'Italia SpA, per tre minuti.
ParlaMint-IT_2020-07-23-LEG18-Sed-244.u24	Signor Presidente, signor Ministro, colleghi, risparmio le premesse. Parliamo sempre di Autostrade per l'Italia (Aspi) e di Cassa depositi e prestiti (CDP) e della proposta transattiva presentata da quest'ultima. In particolare, si chiede di conoscere i dettagli della proposta, con riguardo soprattutto alle quote di capitale che saranno acquistate da Cassa depositi e prestiti e da altri eventuali investitori. Si chiede, altresì, di conoscere l'identità degli eventuali investitori - se si sa qualcosa, se ci sono dei paletti - e di sapere chi tra Cassa depositi e prestiti e gli altri eventuali investitori, ivi compresi quelli che sono già detentori di quote di Autostrade per l'Italia, avrà poteri decisionali inerenti la gestione dell'impresa o chi sarà mero socio di capitale. Si chiede, ancora, di conoscere la stima del valore di Autostrade per l'Italia SpA e del prezzo per azione che Cassa depositi e prestiti e gli altri investitori pagheranno per acquisire le quote di capitale, anche rispetto all'individuazione di parametri da utilizzare per la determinazione del prezzo massimo di acquisto; le garanzie prestate in ordine all'effettiva realizzazione della manutenzione e degli investimenti previsti e all'effettiva riduzione dei pedaggi, specialmente in termini di compatibilità con la redditività dell'operazione per Cassa depositi e prestiti; se gli investimenti compensativi per 3,4 miliardi di euro previsti dalla proposta transattiva saranno realizzati prima o dopo l'ingresso di Cassa depositi e prestiti nel capitale di Autostrade per l'Italia SpA e, infine, i dettagli del futuro piano industriale della "nuova" Autostrade per l'Italia SpA, anche rispetto ad un una futura revisione del sistema delle concessioni autostradali. PRESIDENTE. Il ministro delle infrastrutture e dei trasporti, onorevole De Micheli, ha facoltà di rispondere all'interrogazione testé illustrata, per tre minuti.
ParlaMint-IT_2020-07-23-LEG18-Sed-244.u25	Signor Presidente, oltre a quanto già riferito all'Assemblea in risposta ai quesiti posti dagli altri colleghi senatori in questa seduta, sono a confermare che, per quel che riguarda l'assetto societario di Autostrade per l'Italia, l'azionista Atlantia si è reso disponibile, con formale lettera trasmessa ai Ministeri competenti, all'aumento di capitale da parte di Cassa depositi e prestiti. Questo implica che non ci sarà alcun passaggio di denaro tra Cassa depositi e prestiti e l'attuale azionista Atlantia. In secondo luogo, nel percorso previsto nell'ambito di questa disponibilità entreranno anche altri investitori istituzionali, fino ad arrivare poi, nell'ultima fase, a un passaggio con la quotazione in borsa e, quindi, con la possibilità degli italiani e delle italiane di acquistare le azioni di Autostrade per l'Italia. Per quanto riguarda, invece, gli impegni assunti relativamente al rapporto concessorio - quindi non sullo sviluppo della progressione societaria - le condizioni per il ripristino della piena sicurezza del rapporto fiduciario tra il concedente e il concessionario prevedono: 3,4 miliardi di euro a titolo di misure compensative; un piano di 14,5 miliardi di euro per gli investimenti sulla rete, di cui 5,5 miliardi da realizzare entro il 2024, tra l'autunno del 2020 e il 2024; il potenziamento di controlli e verifiche, oltre ad un aumento, e in alcuni casi al raddoppio, degli investimenti per manutenzioni sulla rete autostradale. Gli obblighi del concessionario per il riequilibrio del rapporto concessorio tra il Ministero delle infrastrutture e dei trasporti e il concessionario, che noi abbiamo valutato essere sbilanciato, stabiliscono, inoltre, l'applicazione del regime tariffario relativo alle delibere dell'Autorità di regolazione dei trasporti (ART), nella previsione di una moderazione dello sviluppo dell'andamento tariffario molto più contenuta rispetto a quanto avvenuto in passato, con un incremento massimo dell'1,75 per cento. Si prevede, inoltre, il riconoscimento del valore dell'indennizzo in caso di cessazione anticipata, come sancito da una legge del Parlamento italiano (il decreto milleproroghe del 2019, all'articolo 35), con l'applicazione del codice degli appalti e il riconoscimento dell'efficacia della risoluzione e comunque della cessazione anticipata, quando disposta, per inadempimento imputabile al concessionario con una fattispecie tipizzata. Inoltre, il pagamento dell'indennizzo in questo caso non viene corrisposto immediatamente, ma verrebbe corrisposto solo alla conclusione della procedura di gara per un eventuale nuovo concessionario. Si prevede poi l'incremento dell'ammontare delle penali per le singole fattispecie di inadempimenti meno gravi. Ricordo l'impegno del concessionario a rinunciare a tutto il contenzioso in essere con le amministrazioni e, in particolar modo, al contenzioso legato al crollo del ponte Morandi. Gli uffici del Ministero delle infrastrutture e del Ministero dell'economia stanno proprio in queste ore lavorando per attuare quanto prima la deliberazione del Consiglio dei ministri e addivenire alla definizione dell'accordo transattivo nei termini che ho sommariamente indicato in questi pochi minuti. [[Applausi]] PRESIDENTE. Ha facoltà di intervenire in replica il senatore Campari, per due minuti.
ParlaMint-IT_2020-07-23-LEG18-Sed-244.u26	Signor Ministro, è difficile replicare alla sua risposta, e non per la sua particolarità, ma semplicemente perché è generica, e soprattutto non è difficile immaginare il disgusto della gente a casa che sente risposte di questo tipo con le quali non si risponde in realtà a quello che si chiede. [[Applausi]] Lei non ci ha detto quanto vale Aspi oggi, né quanto varrà domani, soprattutto se si andrà ad agire sui pedaggi. Facendo ciò, lei sa benissimo che il valore di Aspi sarà diverso e vorrà anche dire che per Cassa depositi e prestiti ci sarà un problema: avendo una diminuzione dei pedaggi ci sarà anche una diminuzione degli incassi, per cui non è detto che il valore di Aspi oggi sia uguale al valore di Aspi domani. Non ci ha poi detto se, agendo in questo modo, riterrà che la società sarà meno appetibile per eventuali investitori; anche questo potrebbe rappresentare un problema. Non ci ha detto chi saranno gli investitori e se ci saranno per loro paletti; potrebbero essere cinesi o altri. Se a voi sta bene non lo so, ma noi abbiamo le idee chiare in questo campo. [[Applausi]] Altro tema da considerare concerne i lavori rimasti indietro e gli eventuali danni che potrebbero sorgere, perché non tutti i liguri la pensano come lei e non pensano che sia una percezione il fatto che la Liguria e le sue autostrade siano in questo momento assolutamente isolate. Lei non ci ha detto assolutamente nulla rispetto al fatto che i giuristi da voi nominati ritenevano che le concessioni potessero essere tolte a costo zero. Avete deciso quindi una liquidazione piuttosto che una revoca. Avete deciso forse di confermare le tariffe invece che a rivederle. Insomma, in poche parole, ci siamo scontrati ancora con la vostra ideologia e la vostra inconcludenza. La situazione oggi in realtà - e vado a concludere, Presidente - è che chi avevate detto che doveva essere messo all'angolo oggi esce da vincitore: i Benetton infatti non escono da Aspi, ma vengono solamente ridimensionati, quantomeno inizialmente. Hanno guadagnato in questi anni godendo delle tariffe piene e totali dei pedaggi e hanno visto il loro titolo Atlantia crescere di un bel + 26 per cento dalla sera al mattino in borsa, d'emblée, solo perché qualcuno ha parlato quando non doveva farlo. [[Applausi]] In sostanza, cari compagni, alla fine siete veramente bravissimi, siete proprio di sinistra, perché state riuscendo a statalizzare le perdite e a privatizzare gli utili. [[Applausi.]]
ParlaMint-IT_2020-07-23-LEG18-Sed-244.u27	La senatrice Boldrini ha facoltà di illustrare l'interrogazione 3-01812 sulla diffusione e l'efficacia dell'applicazione Immuni, per tre minuti.
ParlaMint-IT_2020-07-23-LEG18-Sed-244.u28	Signor Presidente, signor Ministro, la strategia delle tre «T» (testare, tracciare, trattare) per tenere sotto controllo il Covid-19 prevedeva anche l'utilizzo delle app per individuare casi positivi e isolarli. Dopo la fase di sperimentazione in alcune Regioni, la app Immuni è arrivata ormai da un mese su tutto il territorio nazionale. L'applicazione di contact tracing, già scaricabile dal 1° giugno scorso, ha il compito in effetti di tracciare gli eventuali contatti degli utenti con persone positive al nuovo coronavirus. L' app Immuni permette agli utenti di telefoni cellulari che hanno attivato l'applicazione di ricevere notifica di eventuale esposizione al coronavirus. Nell'intero sistema della app non sono presenti, né sono registrati i nominativi o altri elementi che possano ricondurre all'identità della persona positiva o di chi abbia avuto contatti con lei, bensì codici alfanumerici. L'impiego dell'applicazione è volontario e operante nel pieno rispetto della privacy di coloro che la scaricano e ha lo scopo di aumentare la sicurezza nella fase di ripresa delle attività e di evoluzione dell'epidemia in Italia. Gli utenti di cellulari che decidono di scaricare l'applicazione contribuiscono così a tutelare se stessi e le persone che incontrano. Se sono entrati in contatto con soggetti successivamente risultati positivi al tampone, vengono avvisati con una notifica dell' app; ciò dovrebbe consentire loro di rivolgersi tempestivamente al medico di medicina generale per ricevere le indicazioni sui passi da compiere. Come risulta dai dati diffusi qualche giorno fa sugli organi di stampa, coloro che dichiarano di aver scaricato l'applicazione sono finora circa 4 milioni. La campagna di comunicazione è in corso, ma il numero di italiani che hanno scaricato l'applicazione sembra ancora essere lontano dalle soglie ipotizzate per un efficace funzionamento dell'intero sistema di tracciamento. Chiediamo pertanto a lei, signor Ministro, qual è il numero di coloro che hanno scaricato l' app Immuni (avrà sicuramente i dati) e quale sia il numero di soggetti contagiati. Le chiediamo soprattutto le valutazioni del Governo sull'attuale l'efficacia dell'applicazione e quali strategie di tracciamento ritenga necessario potenziare, soprattutto in vista della ripresa delle attività scolastiche nel prossimo autunno, come di molte altre attività lavorative, perché ci preme davvero tantissimo sapere cosa ne pensa il Governo, visto che quella del tracciamento è una delle strategie che ha messo in campo. PRESIDENTE. Il ministro per l'innovazione tecnologica e la digitalizzazione, dottoressa Pisano, ha facoltà di rispondere all'interrogazione testé illustrata, per tre minuti.
ParlaMint-IT_2020-07-23-LEG18-Sed-244.u29	Signor Presidente, senatrice Boldrini, onorevoli senatrici e senatori, come è noto, dopo l'autorizzazione del Garante per la protezione dei dati personali, dal 15 giugno l' app Immuni è funzionante in tutta Italia. L'applicazione del Ministero della salute, al cui sviluppo ho contribuito fornendo supporto tecnologico nell'ambito delle mie competenze, costituisce uno degli strumenti di contrasto alla diffusione del coronavirus, nell'ambito della strategia sanitaria dello stesso Ministero. Stando all'ultimo dato a me disponibile, l' app è stata installata da oltre 4.300.000 utenti; secondo una ricerca dell'università di Pavia, questo dato rappresenta circa il 12 per cento della popolazione italiana tra i quattordici e i settantacinque anni in possesso di smartphone necessari per l'utilizzo dell'applicazione. Per quanto riguarda il contributo dell'applicazione nella lotta al coronavirus, secondo il Ministero della salute i soggetti positivi in possesso dell'applicazione che hanno acconsentito all'invio del messaggio di notifica sono 46. Dal 13 luglio a oggi i soggetti allertati grazie all'applicazione risultano essere stati 23. Grazie ad "Immuni", quindi, 23 persone hanno avuto la possibilità di conoscere il rischio da contagio a cui sono state esposte. Questo dimostra l'utilità dell'applicazione. Il problema non è individuare la soglia "x" o "y" di download per valutare l'efficacia o meno dell'applicazione. Quando sento ripetere che l'università di Oxford ha segnato al 60 per cento la soglia minima di utilità degli strumenti di notifica di esposizione al Covid-19, mi domando perché non si legga mai il periodo successivo dello studio in questione. Permettetemi di citare, come lo riferisce la Massachusett institute of technology review: «Molti resoconti e analisi dei media hanno ripreso una frase dal rapporto, che recita: "I nostri modelli mostrano che possiamo fermare l'epidemia se circa il 60 per cento della popolazione utilizza l' app ". Ma hanno regolarmente omesso la seconda metà della frase: "Anche con un numero inferiore di utenti dell'applicazione stimiamo comunque una riduzione dei casi di coronavirus e di decessi"». Non ho mai detto che l'applicazione sia l'unica soluzione al contenimento del virus. In Italia l'applicazione rientra in una strategia complessiva che si basa anche su altre misure di contenimento. Naturalmente più si amplierà la diffusione dell'applicazione, più sarà conosciuta e più questa sarà in grado di contribuire ad agevolare le azioni di contrasto al coronavirus. Il commissario Arcuri ha dato avvio a una campagna di comunicazione volta a sensibilizzare i cittadini di tutte le età circa l'utilizzo dell'applicazione, soprattutto per coloro che vivono e operano in piccoli centri urbani, all'interno delle imprese, delle associazioni, delle università e anche delle scuole. L'utilizzo dell'applicazione nelle scuole è stato suggerito dal comitato tecnico-scientifico e anche l'Ispettorato generale della sanità militare ha sensibilizzato tutto il personale delle Forze armate all'utilizzo dell'applicazione. Concludo: vogliamo che l'Italia riparta a tutti gli effetti, dai posti di lavoro, alla scuola, al turismo, vitale per il nostro Paese, e che lo faccia in sicurezza. Più siamo e più saremo a scaricare "Immuni" e più saremo in grado di spegnere nuovi potenziali focolai con vantaggi per tutti noi. [[Applausi.]] PRESIDENTE. Ha facoltà di intervenire in replica il senatore Collina, per due minuti.
ParlaMint-IT_2020-07-23-LEG18-Sed-244.u30	Signor Presidente, ringrazio il Ministro e mi dichiaro soddisfatto della risposta. Credo che le sue competenze rappresentino un'incidenza trasversale della digitalizzazione sull'intera nostra pubblica amministrazione rispetto a tutti gli altri Ministeri. Il compito del Ministero non è quindi specifico, ma è evidente che siamo di fronte a sperimentazioni importanti, che non sono mai avvenute nel nostro Paese, che godono di accelerazioni significative in questo momento nella considerazione e nella consapevolezza dei cittadini. Mi sembra evidente che la soglia del successo dei download non corrisponde alla soglia di efficacia attesa della presenza dell'applicazione. Questo però non ci deve impedire di continuare a insistere in tale direzione e credo debba essere preso come un indice del gap che ancora riscontriamo riguardo non solo l'utilizzo delle tecnologie disponibili per obiettivi di servizio - c'è poi tutto un altro mondo di servizi della pubblica amministrazione che non hanno ancora incontrato i cittadini nel modo auspicato - ma anche la scarsa disponibilità a incrociare i dati. Il tema della privacy è sicuramente importante. Rivolgo un plauso per il suo impegno a frequentare le community tecnologiche di blogger bravi e seguiti, che possono rappresentare un veicolo importante per aumentare la sensibilità di tutti nei confronti dei temi in questione. Le caratteristiche dell'applicazione sono importanti con riferimento anche alle tecnologie utilizzate dagli sviluppatori italiani che sono stati impegnati. La invito a insistere in questa direzione perché penso che, al di là dei limiti che stiamo riscontrando, altri Ministeri, come il Ministero della salute, debbano valutare le diverse indicazioni da percorrere per raggiungere gli obiettivi sanitari. Credo che anche sul piano dell'impegno tecnologico questa sia una strada da continuare a seguire. [[Applausi.]] PRESIDENTE. Lo svolgimento delle interrogazioni a risposta immediata ( question time ) all'ordine del giorno è così esaurito.
ParlaMint-IT_2020-07-23-LEG18-Sed-244.u31	[[Domando di parlare.]] [[PRESIDENTE. Ne ha facoltà.]] Signor Presidente, dal 1° gennaio al 23 luglio del 2019 ci sono stati 3.431 sbarchi; nel 2020 11.191 sbarchi. Soltanto ieri, 22 luglio, ci sono stati 689 sbarchi. Il mese di luglio 2020, fino ad oggi - non è quindi ancora terminato - registra un aumento del 223 per cento di sbarchi ed è il peggiore degli ultimi tre anni, dal 2018 alla data odierna, con l'aggravante che tutto questo sta accadendo in piena emergenza sanitaria. Purtroppo i risultati nefasti della politica irresponsabile messa in atto dal Governo Conte- bis non hanno risparmiato la mia Basilicata. La Basilicata aveva raggiunto dopo l'emergenza Covid-19 un grande e bel primato che ci rendeva orgogliosi - essere la prima Regione Covid free in tutta Italia - grazie al senso di responsabilità elevato dei lucani - come d'altronde di tutti quanti gli italiani - al grandissimo lavoro dei medici e degli operatori sanitari; alla dedizione profonda, intensa e quotidiana di tutti i sindaci e anche al grande lavoro messo in campo dalla Regione Basilicata. Cosa ha combinato però purtroppo questo Governo? Ha portato degli immigrati nei giorni scorsi, che hanno riaperto le porte dell'incubo. E questo è accaduto quando al Governo sono presenti due Ministri lucani: il ministro Speranza, che chiude gli aeroporti e il ministro Lamorgese, che invece apre i porti a coloro che provengono da quelle stesse Nazioni a cui è proibito l'ingresso. [[Applausi]] Questo è successo e ci troviamo, da qualche giorno, 52 cittadini bengalesi, 12 in provincia di Matera e 40 a Potenza città, dei quali 10 e 27 positivi. Oggi abbiamo saputo che una nigeriana, che alloggia nella stessa struttura, è positiva e fino ad ora ha girato liberamente insieme ai suoi connazionali. Concludendo, signor Presidente, il Governo deve pensare a come risarcire il danno di immagine per la Regione Basilicata: era una meta turistica sicura e l'ha ridotta - o meglio, vuole ridurla, ma non ci riuscirà - ad un lazzaretto. Non rinunceremo al sogno di una meta sicura davanti all'incapacità del Governo, così come non manderemo in fumo i sacrifici di tanti operatori turistici, che si sono rimessi in piedi con orgoglio e dignità. [[Applausi]] Deve dire stop agli sbarchi dei clandestini. Deve sigillare i centri di accoglienza, perché il contagio dall'interno non venga portato all'esterno e deve rispondere delle sue responsabilità. Non a caso oggi ho depositato un'interrogazione urgente al ministro Lamorgese, affinché si sappia con chiarezza perché non si sono fatti i controlli previsti allo sbarco, a Lampedusa prima e ad Agrigento dopo. Chiunque ha delle responsabilità deve essere ad esse inchiodato. [[Applausi]] La Basilicata riparte e ripartirà, dal punto di vista economico e sociale, perché è forte e non si arrende alle donne e uomini tristi che stanno bene soltanto all'ombra del palazzo del Governo. Forza Basilicata! [[Applausi.]]
ParlaMint-IT_2020-07-23-LEG18-Sed-244.u32	Sospendo la seduta, che riprenderà a breve, per dare conto della variazione dell'ordine del giorno per quel che riguarda il prosieguo dei lavori della prossima settimana. La seduta è sospesa. (La seduta, sospesa alle ore 16,08, è ripresa alle ore 17,07). Onorevoli colleghi, come già concordato in via informale tra i Gruppi parlamentari, alle ore 16,30 di martedì 28 luglio il Presidente del Consiglio dei ministri renderà comunicazioni sulle ulteriori iniziative in relazione all'emergenza da Covid-19.
ParlaMint-IT_2020-07-23-LEG18-Sed-244.u33	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-07-23-LEG18-Sed-244.u34	Il Senato tornerà a riunirsi in seduta pubblica martedì 28 luglio, alle ore 16,30, con il seguente ordine del giorno: ( Vedi ordine del giorno ) La seduta è tolta (ore 17,09).
