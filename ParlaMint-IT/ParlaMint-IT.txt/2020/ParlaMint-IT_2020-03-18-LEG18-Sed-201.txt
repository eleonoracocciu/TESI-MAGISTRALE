ParlaMint-IT_2020-03-18-LEG18-Sed-201.u1	La seduta è aperta (ore 16,05). Si dia lettura del processo verbale. GIRO, segretario, dà lettura del processo verbale della seduta dell'11 marzo. PRESIDENTE. Non essendovi osservazioni, il processo verbale è approvato.
ParlaMint-IT_2020-03-18-LEG18-Sed-201.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-03-18-LEG18-Sed-201.u3	L'ordine del giorno reca: «Comunicazioni del Presidente».
ParlaMint-IT_2020-03-18-LEG18-Sed-201.u4	Comunico che in data 17 marzo 2020 è stato presentato il seguente disegno di legge: dal Presidente del Consiglio dei ministri e dal Ministro dell'economia e delle finanze : «Conversione in legge del decreto-legge 17 marzo 2020, n. 18, recante misure di potenziamento del Servizio sanitario nazionale e di sostegno economico per le famiglie, lavoratori e imprese connesse all'emergenza epidemiologica da COVID-19» (1766).
ParlaMint-IT_2020-03-18-LEG18-Sed-201.u5	Onorevoli colleghi, con profondo cordoglio informo l'Assemblea che nella giornata di ieri a Nuoro è venuta a mancare la senatrice Vittoria Francesca Maria Bogo Deledda. La figura della nostra collega sarà ricordata in una prossima seduta. Invito l'Assemblea ad osservare un minuto di silenzio. [[Il Presidente e l'Assemblea si levano in piedi e osservano un minuto di silenzio.]]
ParlaMint-IT_2020-03-18-LEG18-Sed-201.u6	Informo che il Presidente della Giunta delle elezioni e delle immunità parlamentari ha comunicato, ai sensi dell'articolo 19 del decreto legislativo 20 dicembre 1993, n. 533, che, sulla base della verifica svolta dal senatore Luigi Augussori, relatore per la Regione Sardegna, a seguito del decesso della senatrice Vittoria Francesca Maria Bogo Deledda si è reso vacante il seggio nel collegio uninominale n. 3 della Regione Sardegna, nel quale la stessa senatrice è risultata eletta con il sistema maggioritario.
ParlaMint-IT_2020-03-18-LEG18-Sed-201.u7	Comunico che in data 12 marzo 2020 l'ufficio elettorale regionale presso la corte di appello di Perugia, a seguito delle elezioni suppletive tenutesi l'8 marzo 2020 nel collegio uninominale 2 della Regione Umbria, al fine dell'attribuzione del seggio resosi vacante per effetto della cessazione dal mandato parlamentare della senatrice Donatella Tesei, ha proclamato eletta senatrice della Repubblica la candidata Valeria Alessandrini. Alla nostra nuova collega formulo, a nome dell'Assemblea, i migliori auguri di buon lavoro.
ParlaMint-IT_2020-03-18-LEG18-Sed-201.u8	[[Domando di parlare.]] PRESIDENTE. Su cosa intende intervenire, senatore Di Nicola? DI NICOLA (M5S). Vorrei parlare sull'ordine dei lavori e cioè sull'attività parlamentare e le sue modalità in questo momento di emergenza.
ParlaMint-IT_2020-03-18-LEG18-Sed-201.u9	Senatore Di Nicola, lei non ha avuto dal suo Capogruppo delega per intervenire in questo momento sull'ordine dei lavori. Quindi, secondo una prassi parlamentare vigente da molto tempo, non ha facoltà di parlare.
ParlaMint-IT_2020-03-18-LEG18-Sed-201.u10	Signor Presidente, capisco. Tutti sappiamo e tutti i cittadini sanno che stiamo affrontando, peraltro egregiamente, una grave situazione di emergenza. Ma tale grave situazione sta ponendo dei problemi in ordine ai lavori parlamentari e anche alla funzione parlamentare, che, con spirito costruttivo e propositivo - se lei lo permette e se naturalmente è possibile - vorrei porre all'attenzione dei colleghi.
ParlaMint-IT_2020-03-18-LEG18-Sed-201.u11	Le avrei dato volentieri la parola, come potrà immaginare, ma lei non è legibus solutus, per cui devo far rispettare il Regolamento e le prassi parlamentari. Del resto, come lei ben sa, oggi pomeriggio, in sede di Conferenza dei Capigruppo, che si terrà dopo la seduta, affronteremo il problema da lei citato che sta a cuore non soltanto a lei ma tutta l'Assemblea. Tutti sappiamo che, in una situazione di grave emergenza come quella provocata dalla diffusione del coronavirus, abbiamo la necessità di proseguire la nostra attività legislativa senza alcuna limitazione delle nostre prerogative parlamentari, tenendo conto altresì dei provvedimenti governativi che salvaguardano la sicurezza e la salute di tutti i cittadini. Il tema da lei posto è importante e lo affronteremo fra dieci minuti. La ringrazio comunque della sollecitazione. Mi spiace non poterle dare la parola, ma le regole valgono per tutti.
ParlaMint-IT_2020-03-18-LEG18-Sed-201.u12	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-03-18-LEG18-Sed-201.u13	Il Senato tornerà a riunirsi in seduta pubblica mercoledì 25 marzo, alle ore 15, con il seguente ordine del giorno: ( Vedi ordine del giorno ) La seduta è tolta (ore 16,15).
