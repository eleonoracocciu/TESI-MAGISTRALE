ParlaMint-IT_2020-01-14-LEG18-Sed-180.u1	La seduta è aperta (ore 16,02). Si dia lettura del processo verbale. GIRO, segretario, dà lettura del processo verbale della seduta dell'8 gennaio. PRESIDENTE. Non essendovi osservazioni, il processo verbale è approvato.
ParlaMint-IT_2020-01-14-LEG18-Sed-180.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-01-14-LEG18-Sed-180.u3	L'ordine del giorno reca: «Comunicazione, ai sensi dell'articolo 77, secondo comma, della Costituzione, della presentazione di disegno di legge di conversione di decreto-legge». Comunico che in data 9 gennaio 2020 è stato presentato il seguente disegno di legge: dal Presidente del Consiglio dei ministri: «Conversione in legge del decreto-legge 9 gennaio 2020, n. 1, recante disposizioni urgenti per l'istituzione del Ministero dell'istruzione e del Ministero dell'università e della ricerca» (1664).
ParlaMint-IT_2020-01-14-LEG18-Sed-180.u4	Il Presidente del Consiglio dei ministri ha inviato la seguente lettera: «Roma, 10 gennaio 2020 Onorevole Presidente, informo la S.V. che il Presidente della Repubblica, con propri decreti in data odierna, adottati su mia proposta, ha nominato l'on. dott.ssa Lucia AZZOLINA Ministro dell'istruzione e il prof. Gaetano MANFREDI Ministro dell'università e della ricerca. Con viva cordialità, f.to Giuseppe CONTE».
ParlaMint-IT_2020-01-14-LEG18-Sed-180.u5	Comunico che il 10 gennaio 2020 i fogli recanti le firme per la richiesta di referendum popolare promossa da un quinto dei componenti del Senato, sul testo di legge costituzionale recante «Modifiche agli articoli 56, 57 e 59 della Costituzione in materia di riduzione del numero dei parlamentari» - pubblicata nella Gazzetta Ufficiale n. 240 del 12 ottobre 2019 - sono stati consegnati al senatore Nazario Pagano, delegato a depositare, con i senatori Andrea Cangini e Tommaso Nannicini, la richiesta presso la cancelleria della Corte di cassazione, ai sensi dell'articolo 6, secondo comma, della legge 25 maggio 1970, n. 352.
ParlaMint-IT_2020-01-14-LEG18-Sed-180.u6	Come già comunicato per le vie brevi, restano sospesi anche per il periodo dell'inizio dell'anno gli interventi di fine seduta. Eccezionalmente, essendoci solo tre richieste ed essendo trascorsi solo pochi minuti, diamo seguito a questi tre interventi.
ParlaMint-IT_2020-01-14-LEG18-Sed-180.u7	[[Domando di parlare.]] [[PRESIDENTE. Ne ha facoltà.]] Signor Presidente, sono qui a portare la solidarietà mia e di tutto il Gruppo Lega ai cittadini della Valle Galeria, che ancora una volta sono vittime di una scellerata scelta: quella del sindaco di Roma Virginia Raggi, che ha scelto quel luogo come ennesima e ulteriore proroga per una discarica. Nel 2020 il MoVimento 5 Stelle parla ancora di discariche e con una scelta vile: la definisco così, perché Malagrotta, la vecchia discarica del Lazio, persisteva in quella zona, nella Valle Galeria. Invito quindi tutte le persone di buon senso, tutti i politici a partecipare il 21 gennaio alle 10,30 alla manifestazione per liberare Valle Galeria da questa scellerata scelta del MoVimento 5 Stelle in Campidoglio. Non è possibile che nel 2020 Zingaretti e Raggi non abbiano ancora un piano rifiuti. È un fallimento totale. Chiediamo le dimissioni del sindaco e del Presidente della Regione Lazio per la tutela e la salute dei cittadini, contro chi si professava ambientalista e oggi ci avvelena con le discariche. [[Applausi dal Gruppo L-SP-PSd'Az. Commenti dal Gruppo M5S.]] Grazie e ancora grazie di essere talmente coerenti da riproporre nel 2020 ancora le discariche nel Lazio. [[Applausi dal Gruppo L-SP-PSd'Az.]]
ParlaMint-IT_2020-01-14-LEG18-Sed-180.u8	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, oggi vi rendo partecipi di un dramma, che è la morte di Rosa, una ragazza di diciannove anni campana, che si è sentita male il 4 gennaio ed è stata soccorsa da un'ambulanza del 118, che è arrivata sul posto solo dopo un'ora, così come hanno dichiarato i familiari, o dopo soli ventitré minuti, come dichiarato dal direttore generale dell'ASL Napoli 3, decisamente comunque troppo tardi per salvarle la vita. Al di là delle tempistiche, che saranno accertate, e del tipo di malore che ha colpito la giovane e quindi della possibilità di essere salvata o meno con un intervento tempestivo, ci troviamo davanti a un dato di fatto non più trascurabile: i tempi del soccorso in casi classificati come codice rosso e fissati dal legislatore in pochi minuti sono puntualmente disattesi in alcune Regioni, tra cui la Campania. In casi gravi come questo, ciò vuol dire morte certa, vuol dire una vita spezzata, vuol dire una famiglia lacerata da una perdita che non troverà mai conforto e che non può e non deve essere una notizia tra tante. Oltre alla tempistica, c'è una serie di altri dati da analizzare in questa vicenda, inerenti la mancanza di organico e la carente organizzazione dell'emergenza territoriale, che costituiscono una falla pericolosa nel nostro sistema salvavita. La morte di Rosa e il sequestro di un'ambulanza e del suo personale da parte di un gruppo di balordi, le continue aggressioni a chi opera nel soccorso riportano in maniera prepotente alla nostra attenzione il tema delle gravissime criticità del sistema 118, in particolare in alcune Regioni, dove una scellerata politica regionale ha incentivato la demedicalizzazione e affidato il soccorso salvavita a cooperative che funzionano con organico costituito quasi per intero da volontari sfruttati con turni massacranti per pochi euro al giorno, senza alcun riconoscimento giuridico e lavorativo. A ottobre abbiamo depositato una mozione per impegnare questo Governo a operare una riforma legislativa del modello organizzativo del 118, con il fine di recuperare minuti preziosi e salvare vite umane. L'appello che rivolgo oggi a voi, in quest'Aula, è quello di condividere con noi la volontà e la responsabilità di fornire finalmente risposte ai nostri cittadini e calendarizzare a breve questa mozione in Aula. [[Applausi dal Gruppo M5S.]]
ParlaMint-IT_2020-01-14-LEG18-Sed-180.u9	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, quest'oggi prendo la parola perché non posso esimermi dal denunciare un fenomeno inquietante che si sta verificando nel territorio di cui sono pure portavoce, l'entroterra palermitano. Mi riferisco ad atti di violenza di gruppo seriali condotti da una baby gang, che vengono consumati apertamente e in luoghi pubblici. E, se è pur vero che il bullismo oggigiorno è diventato un fenomeno diffuso in tutte le società, dalle mie parti assume una connotazione tutta particolare, che sarebbe un grave errore sottovalutare. Siamo una Regione a Statuto speciale e siamo speciali anche in questo, purtroppo. Da qualche tempo, infatti, avvengono atti di bullismo che turbano la serenità e il quieto vivere dei ragazzi e spesso ne ledono anche l'incolumità fisica. Da noi il bullismo non è solo una manifestazione del disagio del giovane in preda alla noia, che cerca un diversivo il sabato sera e lo trova, appunto, picchiando il malcapitato. Da noi diventa un modo inequivocabile per ribadire il controllo di un territorio, delle cose che vi si trovano e persino delle persone che lo abitano. E così accade che nel cuore del paese, durante la prima serata di un sabato qualunque, un giovane, guardando dei video sul cellulare con sua sorella e una sua amica, tra una chiacchiera e una risata, vede avvicinarsi prima due giovani, poi tre, poi quattro, fino a diventare una decina. Insomma, una banda di ragazzotti, capitanata dal rampollo di una famiglia ben nota in paese per i suoi trascorsi giudiziari, inizia a pestare un ragazzo per interminabili minuti e lo fa anche impunemente. Accade però che, questa volta, scatta la denuncia dai Carabinieri e, interessandomi alla vicenda, vengo a scoprire che questo non è stato un caso isolato, ma che la baby gang ha fatto altre azioni del genere, che sono rimaste ignote alle autorità preposte, le quali mi auguro vadano invece in fondo alla questione, perché - ripeto - quanto è accaduto è preoccupante e mette in bocca un sapore antico. Un tempo, quando un mafioso di campagna passava a cavallo per le strade del paese insieme ai suoi picciotti, la gente si ritirava dentro le proprie case e chi non riusciva ad allontanarsi abbassava il capo in segno di rispetto. La Sicilia, con il suo mancato sviluppo economico, si sta involvendo e stanno emergendo fenomeni sociologici che credevamo fossero relegati al passato. Inoltre, quanto sta accadendo rischia di vanificare decenni di lotta alla mafia e, perciò, di profanare le centinaia di vittime che si sono opposte a questa deriva. In Sicilia c'è una grande nostalgia della mafia e non c'è rispetto per uno Stato che appare ai suoi abitanti inefficiente e lontano. La mafia dà lavoro, sicurezza e serenità, mentre la democrazia appare, ancora una volta, una parola vuota. E così, mentre la viabilità provinciale trascurata sta facendo languire l'economia locale e deprezzare il valore dei terreni, causando tanti piccoli disagi quotidiani a migliaia di persone che vi abitano e vi operano, a volte anche morendone, ci tocca vedere pure la recrudescenza di fenomeni come quello che sto denunciando a nome delle mia comunità. Abbiamo bisogno della presenza di uno Stato in tutte le sue declinazioni, più attento e oculato verso i suoi cittadini, più fattivo insomma, altrimenti attecchiranno nuovamente vecchie pratiche di controllo del territorio e sulle persone che lo abitano. [[Applausi dal Gruppo M5S.]]
ParlaMint-IT_2020-01-14-LEG18-Sed-180.u10	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-01-14-LEG18-Sed-180.u11	Il Senato tornerà a riunirsi in seduta pubblica domani, mercoledì 15 gennaio, alle ore 11,30, con il seguente ordine del giorno: ( Vedi ordine del giorno ) La seduta è tolta (ore 16,16).
