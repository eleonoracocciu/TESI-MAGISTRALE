ParlaMint-IT_2020-02-11-LEG18-Sed-189.u1	La seduta è aperta (ore 16,31). Si dia lettura del processo verbale. GIRO, segretario, dà lettura del processo verbale della seduta del 6 febbraio. PRESIDENTE. Non essendovi osservazioni, il processo verbale è approvato.
ParlaMint-IT_2020-02-11-LEG18-Sed-189.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-02-11-LEG18-Sed-189.u3	Informo l'Assemblea che all'inizio della seduta il Presidente del Gruppo MoVimento 5 Stelle ha fatto pervenire, ai sensi dell'articolo 113, comma 2, del Regolamento, la richiesta di votazione con procedimento elettronico per tutte le votazioni da effettuare nel corso della seduta. La richiesta è accolta ai sensi dell'articolo 113, comma 2, del Regolamento.
ParlaMint-IT_2020-02-11-LEG18-Sed-189.u4	[[Il Presidente e l'Assemblea si levano in piedi.]] Onorevoli senatori, nel pomeriggio di ieri ho partecipato, insieme al Presidente della Camera dei deputati, al Presidente del Consiglio dei ministri e ad altri rappresentanti del Governo, alle celebrazioni per il Giorno del ricordo delle vittime delle foibe e dell'esodo giuliano-dalmata che si sono svolte proprio nella nostra Aula legislativa. Una cerimonia ricca di emozioni a cui hanno preso parte, oltre a diversi esuli, ai loro familiari, ai figli e ai nipoti delle vittime dei perseguitati, anche molti studenti provenienti da tutto il Paese; giovani attenti e sensibili, soprattutto curiosi di approfondire le ragioni, le dimensioni, la tragicità di quello che oggi sappiamo essere stato un genocidio di ferocia inaudita e la più grave strage di italiani compiuta in tempo di pace. Una verità per troppo tempo nascosta, taciuta, colpevolmente dimenticata dalle Istituzioni, dagli storici e dagli organi di informazione, condannata all'oblio da un inaccettabile negazionismo antistorico, antitaliano, antiumano. Una tragedia nazionale che, al pari delle guerre, dell'odio razziale, degli stermini di massa, ha annichilito ogni forma di umanità e di fronte alla quale la memoria rappresenta un'occasione di riscatto, l'occasione per rendere giustizia ai morti delle foibe, alle centinaia di migliaia di nostri connazionali strappati dalle loro terre e dalle loro famiglie, ai bambini e a tutti gli innocenti, vittime delle persecuzioni, dell'odio, dell'indifferenza. Studiare, quindi comprendere, ricordare, divulgare, tramandare ogni cosa, ogni pagina della nostra storia, anche quelle più dolorose e sciagurate. La memoria è la più grande ricchezza che possiamo lasciare alle nuove generazioni, a chi verrà dopo di noi. Una ricchezza che abbiamo il dovere di costruire con responsabilità e con onestà, senza veli o censure ideologiche. Un patrimonio di consapevolezza e di valori che sia di antidoto ad ogni forma di violenza o di intolleranza, che sia cardine di una società sempre più aperta e democratica, che sia fondamenta di un futuro sempre più pacifico, sempre più dialogante e libero. [[Applausi.]]
ParlaMint-IT_2020-02-11-LEG18-Sed-189.u5	[[Domando di parlare.]] [[PRESIDENTE. Ne ha facoltà.]] Signor Presidente, le sue parole sono state così chiare, limpide e nette che francamente non voglio rischiare di rovinarle aggiungendo qualcosa. Voglio solo dire che sono lieto, come Presidente della Camera di allora, di aver lavorato affinché fosse approvata questa legge, che ci consegna il valore della memoria. Lei lo ha detto pochi minuti fa: la memoria è una cosa da coltivare assieme, perché la storia va conosciuta soprattutto per le giovani generazioni. Noi stiamo parlando, in questo caso, di centinaia di migliaia di italiani, vittime di una dura persecuzione, che hanno vissuto in quegli anni un doppio esilio: il primo dalla loro terra e il secondo, per molti versi ancora più difficile da sostenere, dalla memoria della propria Nazione. Il silenzio e le reticenze del passato sono stati finalmente cancellati e io dico che questo è un fatto che onora il Parlamento che istituì quella legge e tutti noi che partecipiamo a questa cerimonia. Voglio solo aggiungere, nel finale, una considerazione che riguarda le polemiche. Certo, noi sappiamo che la ricostruzione storica può portare polemiche, ma se noi utilizziamo i momenti di comune sentimento collettivo per fare delle polemiche, credo che perdiamo una grande occasione, un grande appuntamento che ci consegna, invece, l'obbligo morale di ricordare assieme, ciascuno con le proprie accentuazioni e con le proprie opinioni politiche, ma facendo maturare un sentiment collettivo, che è quello che dobbiamo trasmettere ai nostri giovani. [[Applausi dai Gruppi Aut (SVP-PATT, UV),PD e IV-P.S.I. Congratulazioni.]]
ParlaMint-IT_2020-02-11-LEG18-Sed-189.u6	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, oggi siamo finalmente nella condizione di poter scrivere una biografia della Nazione. Le Nazioni possono scrivere la loro biografia solo se c'è - come ricordava un grande storico francese, Renan - un comune sentire. Sulla storia delle foibe e degli italiani infoibati invece (e cade a pennello, come ricordava prima il presidente Casini, la Giornata del ricordo, in piedi dal 2004) è stata stesa una terribile coltre di silenzio. Anzi, le foibe rappresentano - cosa ancora peggiore - un esempio terribile di mutilazione della storia e della verità. La verità può essere manipolata storicamente soprattutto in tre modi e la vicenda delle foibe rappresenta una manipolazione perfetta di questo triangolo della verità. La verità può essere taciuta: abbiamo taciuto a lungo l'opportunismo del comunismo italiano di fronte all'eccidio titino. La verità può essere stravolta, ed è la seconda condizione, il secondo lato di questo triangolo: può essere stravolta per gettarla addosso a qualcun altro, per strumentalizzarla per fini politici; in questo caso, come talvolta è successo nella storia, per utilizzarla a fini nazionalisti. Poi c'è un terzo caso: la verità può essere anche profanata ed è il peggiore dei lati di questo triangolo. Può essere profanata quando proviamo a slegarla dal contesto storico in cui quella verità si è realizzata, ne dimentichiamo le radici, l'origine e l'identità, anche se rammentare le origini non vale a trarne una giustificazione. Trieste è una città di confine; per molti decenni è rimasta una città di confine e non una città di frontiera. La differenza è che le frontiere sono fatte per essere attraversate, i confini invece delimitano una storia insuperabile. Eppure, i confini servono a segnare le identità. Ciascuno di noi, senza identità, non avrebbe radici. Però spesso le identità inducono alla chiusura e la chiusura induce al nazionalismo. La verità delle foibe si può riassumere con una semplicissima lettura, senza per questo volerla sminuire: nel Ventennio l'oppressione fascista verso la minoranza slava; la riscossa jugoslava, sotto Tito e sotto l'insegna del totalitarismo titino, che fu terrificante; l'annessione di terre italiane, perché Fiume e l'Istria erano terre italiane; infoibati una quantità non ancora accertata per certo di italiani; 300.000 italiani in fuga, privati di nazionalità, privati dei diritti, ignorati e tacciati di essere stati fascisti (e molti casi non lo erano stati) e, se anche lo fossero stati, il loro essere politico non giustifica assolutamente quello che accadde. A me piace definirli, da storico, soltanto italiani, proprio come quella marca di biciclette che, non a caso, ha la sua origine in quelle terre e che è la Wilier. Wilier è l'acronimo di «Viva l'Italia libera e redenta» ed è la rappresentazione di una storia straordinaria e terribile di questa Italia. Noi dovremmo - e lo dico in chiusura, Presidente - fermarci al di là di ogni altra polemica, pregare i morti, chiedere perdono ai vivi e non utilizzare il passato per revocare e coltivare rivincite e, quel che ancora sarebbe peggio, per soffiare sul fuoco delle diversità. [[Applausi dai Gruppi IV-P.S.I., PD e Aut (SVP-PATT. UV).]]
ParlaMint-IT_2020-02-11-LEG18-Sed-189.u7	[[Domando di parlare.]] [[PRESIDENTE. Ne ha facoltà.]] Signor Presidente, mi farò forza e non polemizzerò con l'oratore che mi ha preceduto, che, sia pure con parole garbate, offre qualche appiglio alle tesi negazioniste o riduzioniste, parlando di causa, effetto, di «quelli fecero quello» e di «quelli fecero quell'altro». In nessun caso e nei confronti di nessuno può essere considerato, non dico accettabile, ma immaginabile l'orrore che i comunisti titini riservarono agli italiani di qualunque idea politica e di qualunque appartenenza per il solo fatto di essere cittadini orgogliosi della loro Nazione e dalla loro Patria. [[Applausi dai Gruppi FdI, FIBP-UDC e L-SP-PSd'Az]] Ieri sono stato - e ringrazio per questo la giunta di sinistra di Milano - all'inaugurazione del giardino per Norma Cossetto, una ragazza di ventidue anni che venne prima violentata, stuprata e poi gettata in una foiba. Ho conosciuto la sorella, anche lei adesso scomparsa, mentre all'inaugurazione erano presenti le nipoti. Ho avuto la fortuna di avere, negli anni, le informazioni e le notizie, assai prima che, nel 2004, durante il primo Governo Berlusconi, quando ero Capogruppo di Alleanza Nazionale, riuscissimo con il concorso non di tutti - sottolineo: non di tutti - ma di una larghissima maggioranza del Parlamento, a far approvare la legge del ricordo, che metteva fine alla parola «oblio». [[Applausi dai Gruppi FdI e FIBP-UDC]] Quella legge chiudeva una parte di quel silenzio assordante che per motivi anche di puro opportunismo aveva coinvolto non solo i comunisti, caro collega. Sarebbe troppo facile: aveva coinvolto i comunisti, i democristiani, i socialisti, i repubblicani, tutti coloro che avevano governato in quegli anni, sennò sarebbe troppo facile. [[Applausi dai Gruppi FdI e FIBP-UDC]] Poiché ormai era scoperchiata la pentola e non si poteva più tacere, è iniziato e cresce anno dopo anno, Presidente, un tentativo riduzionista o addirittura negazionista: si arriva addirittura agli eccessi di uno scribacchino sedicente comico o vignettista, che insulta in maniera ignominiosa ancora oggi coloro che hanno pagato con la vita l'appartenenza all'Italia. [[Applausi dai Gruppi FdI e FIBP-UDC]] Si arriva ad avere, qui in un'Aula del Senato, un convegno negazionista, con il divieto per chi non è invitato di partecipare. Si arriva, in diversi Comuni, a negare le sale ad esuli di allora che vogliono ricordare il loro dramma. Sta crescendo. Ma io dico: se era diversa la verità, perché l'avete taciuta per sessant'anni? [[Applausi dai Gruppi FdI e FIBP-UDC]] Se la verità è quella che oggi raccontate, caro senatore Nencini, perché non l'avete detto in questi sessant'anni? Che c'era di male? A causa corrisponde effetto. Ci sarà stato un motivo se stavate zitti a nascondere questo evento. Ebbene, per fortuna ci hanno pensato due Presidenti della Repubblica, dopo che noi di centrodestra avevamo ottenuto la Giornata del ricordo. Il primo è stato il presidente Ciampi, che ha dato la medaglia d'oro a Norma Cossetto che oggi qualcuno ancora, come «la Repubblica» di oggi, chiama "la fascista": una ragazza di ventidue anni stuprata e infoibata, senza che avesse alcuna appartenenza specifica. E se anche fosse stata fascista, sarebbe giustificato quello che le fecero? E non lo era nemmeno. Il secondo è il presidente Sergio Mattarella, che ieri ha messo a tacere qualunque ipotesi negazionista. [[Applausi dai Gruppi FdI, FIBP-UDC e L-SP-PSd'Az]] Grazie, Presidente e grazie a quelle amministrazioni, anche di sinistra, che stanno facendo il loro dovere, ma c'è molto da fare ancora perché questa data, questa occasione sia ricordata, come altre che tutti insieme ricordiamo quando si tratta di bollare gli eccidi di qualunque tipo. C'è molta strada da fare, Presidente, affinché questa data sia una occasione di unità nazionale e mi appello a tutti voi perché questo, dall'anno prossimo, avvenga in maniera assai più corale di quanto anche quest'anno sia avvenuto. Credo che sia proprio questo ramo del Parlamento, per la sua consapevolezza e la sua storia, a poter fare il lavoro che occorre. [[Applausi dai Gruppi FdI e FIBP-UDC.]]
ParlaMint-IT_2020-02-11-LEG18-Sed-189.u8	Saluto a nome dell'Assemblea i docenti e gli studenti del Liceo linguistico «Montessori-Repetti» di Carrara, che stanno assistendo ai nostri lavori. [[Applausi.]]
ParlaMint-IT_2020-02-11-LEG18-Sed-189.u9	[[Domando di parlare.]] [[PRESIDENTE. Ne ha facoltà.]] Signor Presidente, colleghe e colleghi, come è già stato ricordato da chi mi ha preceduto, il Giorno del ricordo è stato istituito a larghissima maggioranza nel 2004, una scelta importante e positiva, a risarcire dei silenzi, delle sottovalutazioni e delle analisi riduttive degli anni che ci stanno alle spalle. Voglio dire subito che è importante che tutti noi, al di là delle diverse posizioni politiche, riusciamo a dare valore a questa scelta e anche alla ricerca storica, che comunque deve andare avanti per fare fino in fondo piena luce su quella tragedia e ricomporre la memoria, troppo a lungo dispersa e negata. Da questo punto di vista, c'è una condanna netta precisa, senza se e senza ma, di questa tragedia; una vicinanza alle vittime, a tutte le vittime al di là della loro posizione politica; uno sforzo per capire le ragioni di quella tragica evenienza storica. Non ho nessuna incertezza nel condannare l'ex Jugoslavia del maresciallo Tito per la responsabilità di quella tragedia, senza nessuna giustificazione, perché quella tragedia non può essere giustificata in nessun altro modo e per nessun'altra ragione. Detto questo, mi interessa sottolineare la necessità di un approfondimento e della ricerca storica; per farlo, voglio provare a stare lontano - come merita questa celebrazione - da qualsiasi reticenza o strumentalizzazione politica, che rischierebbe di far entrare tutto in un frullatore e che renderebbe di non facile comprensione ciò che è accaduto. Se vogliamo che non accada mai più, deve essere chiara, attraverso quello sforzo di ricerca e di ricomposizione dell'unità nazionale, la capacità di comprenderne le ragioni. Allora non c'è bisogno di fare classifiche sui drammi e le tragedie, ma una cosa fu la Shoah, che significava annientare e cancellare un popolo, una cosa fu la strage delle foibe, figlia di un furore e di un odio non giustificabile per nessuna ragione; un'altra cosa ancora è condannare con nettezza e con chiarezza, senza mai sminuirla, la primaria responsabilità del nazifascismo, perché queste tragedie hanno origine nella vicenda della Seconda guerra mondiale. Ripeto: con determinazione vada avanti la ricerca storica, senza inutile propaganda, senza alcuna rimozione, con rigore e serietà. Questo è il servizio che dobbiamo alle nuove generazioni e per onorare le vittime di quella tragedia. [[Applausi dai Gruppi Misto-LeU e PD e del senatore Di Marzio.]]
ParlaMint-IT_2020-02-11-LEG18-Sed-189.u10	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, conservare la memoria della tragedia degli italiani e di tutte le vittime delle foibe e dell'esodo forzato dalle loro terre, diffonderne la conoscenza presso i giovani attraverso la scuola e ogni presidio educativo rappresenta certamente un solo parziale risarcimento per i lunghi decenni durante i quali l'oblio e la rimozione erano l'indirizzo cui sia attenevano financo le istituzioni repubblicane. Le foibe furono troppo a lungo una parola che ha diviso e pesato sulla bilancia delle ideologie che nel Novecento hanno trafitto il cuore d'Europa e di cui la mia comunità nazionale, quella slovena, ha pagato un prezzo altissimo. Quelle voragini furono un delirio ideologico in cui non mancarono di insinuarsi le occasioni addirittura per regolare conti privati. Ogni guerra è sporca e queste vittime vanno considerate a tutti gli effetti vittime della Seconda guerra mondiale. In tempi in cui la parola d'ordine era «dimenticare», ci fu chi conservò la memoria: è merito anche dell'opera tenace e a lungo resa dalle associazioni degli esuli. Tante famiglie seppero silenziosamente ricostruirsi le loro vite, anche affermandosi nel mondo, spesso nelle nuove terre verso cui migrarono alla ricerca di miglior fortuna. Quella delle nostre madri e dei nostri padri fu la generazione di giovani senza gioventù, e fu la mia terra a pagare un prezzo altissimo: si legga ciò che racconta Marisa Madieri da esule istriana nel suo «Verde acqua», senza retorica e senza sentimenti di odio. Tanti rimasero a Trieste, che divenne la vera capitale morale dell'esodo. Sono segni tangibili di un clima nuovo, di una nuova consapevolezza che l'approvazione, a larghissima maggioranza, della legge istitutiva del Giorno del ricordo è venuta a suggellare. Vorrei guardare a quel momento come a una manifestazione di alta responsabilità politica in cui si è saputo e voluto guardare avanti, senza tuttavia dimenticare ciò che è stato per tutti. Sono atti istituzionali che la Repubblica italiana ha compiuto rendendo giustizia a un male subito. Credo che nella luce nuova e più limpida proiettata dall'Europa su quello che fu il confine orientale dovrebbe essere possibile auspicare una condivisione delle singole tragedie: tutti ebbero le loro vittime innocenti. E forse soffermarsi assieme su una dolorosa memoria sarà occasione di una ancora più stretta condivisione del futuro. Certo, capisco che per molti sia difficile sentire appelli di riconciliazione. Le esperienze vissute e le ferite individuali non sono freddi fatti storici né fasi oggettive da cui si possa prendere congedo con atti di volontà. Io, che non voglio perdere la speranza nel dono soggettivo della pacificazione interiore, mi inchino con rispetto a quanti hanno vissuto i soprusi, le violenze e l'esilio. [[Applausi dai Gruppi PD, M5S, IV-P.S.I. e Misto]] Costruire un futuro migliore è un compito gravoso, di grande responsabilità. Chi parla di memoria e ricordi comprenda che le memorie non si possono condividere ma si devono rispettare perché nella guerra non ci sono vincitori e vinti; ci sono vittime, e meritano il rispetto del ricordo, non certo l'offesa di essere dimenticate. [[Applausi dai Gruppi PD, M5S, IV-P.S.I., Aut (SVP-PATT, UV) e Misto.]]
ParlaMint-IT_2020-02-11-LEG18-Sed-189.u11	[[Domando di parlare.]] [[PRESIDENTE. Ne ha facoltà.]] Signor Presidente, ieri, nel Giorno del ricordo, ero presente alla foiba 149 di Monrupino. Cari colleghi senatori, in Friuli-Venezia Giulia, terra che rappresento qui in Senato, ogni pietra ha un grido, un lamento che non può essere svilito o, peggio ancora, dimenticato. [[Applausi dal Gruppo L-SP-PSd'Az]] Su queste terre si è consumato l'olocausto delle foibe per mano della ferocia dei titini jugoslavi, con la complicità dei comunisti italiani. [[Applausi dai Gruppi L-SP-PSd'Az e FdI]] Ma al peggio, signori, non c'è mai fine. Ieri, infatti, mentre a Basovizza si celebrava il Giorno del ricordo, a Trieste, in pieno centro, uno sparuto gruppetto stava lì a sventolare bandiere e striscioni: sono apparsi come ratti nella notte. In Piazza della Borsa sventolavano bandiere straniere, la bandiera dell'ex Jugoslavia con la stella rossa, per protestare contro la cerimonia che si stava svolgendo a Basovizza per i martiri delle foibe. Tutto questo non può avere senso e non avrà mai senso se non accettiamo fino in fondo ciò che è accaduto in queste terre per mano titina dal 1943 al 1947, a guerra finita. A Trieste nei quaranta giorni di terrore a seguito dell'occupazione da parte delle milizie di Tito, migliaia di persone vennero infoibate (nuovo verbo) e i loro corpi si misurarono in volumi, in metri cubi: Basovizza ospitava 500 metri cubi di cadaveri, in pratica 2.500, più o meno. La loro unica colpa era quella di essere italiani della Venezia Giulia o della Dalmazia o solo quella di essere stati fedeli servitori delle istituzioni, come i finanzieri ed i carabinieri [[Applausi dai Gruppi L-SP-PSd'Az e FIBP-UDC]] Le procedure dell'infoibamento le conoscete: si utilizzava filo di ferro e pochi proiettili per risparmiare piombo. L'eccidio degli italiani della Venezia Giulia, dell'Istria e della Dalmazia è stato il più deplorevole dopo l'Unità d'Italia. In quegli anni Stati, Governi e politici sono stati tutti complici dei carnefici e con la ridistribuzione dei confini sono stati la causa principale dell'esodo di 350.000 italiani di Istria, Fiume e Dalmazia, costretti ad abbandonare i propri affetti, la propria terra, le proprie radici per diventare esuli del mondo, esiliati e svenduti proprio da coloro che invece avrebbero dovuto proteggerli. [[Applausi dai Gruppi L-SP-PSd'Az, FIBP-UDC e FdI]] Per questo la Lega ha presentato un disegno di legge recante disposizioni concernenti la concessione dell'opzione di acquisto di beni del Demanio e del patrimonio pubblico dello Stato in favore dei titolari dei beni, dei diritti ed interessi abbandonati nei territori ceduti alla Jugoslavia. [[Applausi dal Gruppo L-SP-PSd'Az]] Il leader del Partito comunista italiano Palmiro Togliatti, in una lettera a Vincenzo Bianco, suo uomo a Trieste, scrisse che quanta più parte dell'Italia sarebbe diventata Jugoslavia, più parte dell'Italia sarebbe stata libera. Così, in quei luoghi che fino a poco prima erano Italia, le proprietà venivano nazionalizzate e date a persone di etnia slava. Sono tantissime le testimonianze di quanto accaduto; so con certezza che molti di voi qui oggi le hanno ascoltate direttamente dai propri parenti, protagonisti di quelle drammatiche vicende. Nel testo che è stato presentato nel settembre lo scorso anno, un'importante risoluzione del Parlamento europeo ha acceso ancora una volta e ha fatto doverosamente luce sulla storia del Novecento, equiparando i crimini dei regimi comunisti a quelli del nazismo ed è per questo che il Gruppo Lega-Salvini Premier-Partito Sardo d'Azione ha presentato una mozione per il ritiro della onorificenza conferita al maresciallo Tito dalla Repubblica Italiana. [[Applausi dai Gruppi L-SP-PSd'Az, FIBP-UDC e FdI]] Personalmente sono convinta che la pacificazione possa fondarsi solo sul riconoscimento della sofferenza, rielaborando il passato per costruire positività. Proprio in tal senso, invito coloro che ancora cercano di trasformare questo capitolo di storia in una psicosi collettiva a venire a Basovizza o a Monrupino alla foiba 149 (non la terza), a inginocchiarsi e a chiedere scusa. [[Applausi dai Gruppi L-SP-PSd'Az, FIBP-UDC e FdI.]]
ParlaMint-IT_2020-02-11-LEG18-Sed-189.u12	[[Domando di parlare.]] [[PRESIDENTE. Ne ha facoltà.]] Signor Presidente, la ringrazio per le sue parole di oggi e per le parole che ieri, insieme ad altri rappresentanti delle istituzioni della Repubblica, ha pronunciato in quest'Aula. Signor Presidente, noi sapevamo, ma tanti, troppi, negavano. Andavamo in tanti, anche quarant'anni fa, sull'altipiano di Basovizza col tricolore, per rendere omaggio a quella storia. Nel dopoguerra, ci sono voluti trentacinque anni perché Basovizza fosse dichiarata monumento di interesse nazionale, nel 1980. Ci vollero quarantasei anni perché un Presidente della Repubblica, Cossiga, si inchinasse davanti ai morti di Basovizza, nel 1991. Ci vollero cinquantanove anni perché fosse approvata la legge istitutiva del Giorno del ricordo, nel 2004, e ci vollero quarantasette anni perché il monumento di Basovizza fosse dichiarato, nel 1992, monumento nazionale. Quanto ci vorrà perché scompaiano quelle «sacche di deprecabile negazionismo militante»? Sono parole di Sergio Mattarella, Presidente della Repubblica. [[Applausi dal Gruppo FIBP-UDC]] Ci vorranno altri decenni? Si imbrattano lapidi: ciò è grave, come altre scritte e altre lapidi imbrattate. L'indignazione, però, a volte scatta in maniera diversa. Abbiamo visto anche qualcuno che, a Lecce, ha parlato di «presunte foibe», parlando della già citata Norma Cossetto. Ringrazio il Comune di Roma, che oggi ha deciso, con un voto contrario, di cui mi meraviglio, di dare la cittadinanza onoraria di Roma a Norma Cossetto, ovviamente alla memoria. [[Applausi dal Gruppo FIBP-UDC]] Si tratta di una scelta saggia. Credo allora che si debba vincere l'indifferenza, anche della scuola, perché nelle scuole si deve dire di più [[Applausi dal Gruppo FIBP-UDC]] e lo dico salutando gli studenti e i docenti. Oggi la Commissione di vigilanza Rai ha deciso all'unanimità di chiedere al presidente Barachini, che siede in questa Assemblea come senatore, di scrivere una lettera al servizio pubblico radiotelevisivo, perché il minimalismo è stato esagerato: si parli anche in prima serata del giorno del ricordo e non su Rai Movie o su altri canali! [[Applausi dal Gruppo FIBP-UDC]] La Commissione di vigilanza è stata unanime, oggi, nel chiedere al presidente Barachini di scrivere una lettera di sollecito alla Rai. Questa «sciagura nazionale» - così si è espresso Mattarella - chiede verità: verità sulle complicità nello sterminio e verità su capitoli da conoscere, come la strage di Vergarolla, che dovrebbe essere ricordata. Ricordiamo, come disse Mattarella, «tanti innocenti, colpevoli solo di essere italiani e di essere visti come un ostacolo al disegno di conquista territoriale e di egemonia rivoluzionaria del comunismo titoista». «L'aggressività» ha detto Mattarella, «del nuovo regime comunista» costrinse gli italiani «con il terrore e la persecuzione, ad abbandonare le proprie case, le proprie aziende, le proprie terre. Chi resisteva, chi si opponeva, chi non si integrava nel nuovo ordine totalitario» ha detto il Presidente della Repubblica «spariva, inghiottito nel nulla». Noi sapevamo e chi negava sapeva come noi. Ha detto ancora il Capo dello Stato che «il braccio violento del regime comunista si abbatteva furiosamente cancellando storia, diversità, pluralismo, convivenza, sotto una cupa cappa di omologazione e di terrore». Oggi ricordiamo anche le stragi di Porzûs e la strage di Malga Bala, ricordiamo il senatore Gigante, sindaco di Fiume, i cui resti, trovati qualche anno fa dalle associazioni dell'esodo, saranno inumati al Vittoriale, sabato prossimo, compiendo un'opera di pacificazione nazionale. [[Applausi dal Gruppo FIBP-UDC e del senatore Iannone]] Ricordiamo tante cose, ma vogliamo anche ricordare le pietre del quartiere giuliano dalmata di Roma, che sono state messe per ricordare, con i nomi delle famiglie dell'esodo, storie e tragedie dei protagonisti dell'esodo, che a Roma, in Sardegna e in altre parti del mondo trovarono rifugio. Ci sono stati tanti storici, ma ne voglio ricordare uno, Giampaolo Pansa, che parlò dei "gendarmi della memoria": un giornalista coraggioso, di idee diverse rispetto a tanti di noi, ma che ha compiuto un'opera di ricerca e di storiografia. Questo vogliamo che si ricordi. Oggi, noi tutti sappiamo, tutti sanno, tutti conoscono e nessuno neghi mai più. È stato, quindi, con orgoglio e con onore che, anche ieri, a Basovizza, abbiamo reso omaggio a quelle vittime e siamo stati là in un sentimento condiviso, tra il consenso di tanti, perché era il nostro dovere ricordare quelle vittime, ricordare una pagina di storia, troppo a lungo strappata, che va fatta conoscere a tanti, anche oggi, da quest'Aula. La ringrazio, Presidente, per la sua iniziativa. [[Applausi dai Gruppi FIBP-UDC, L-SP-PSd'Az e FdI. Congratulazioni.]]
ParlaMint-IT_2020-02-11-LEG18-Sed-189.u13	[[Domando di parlare.]] [[PRESIDENTE. Ne ha facoltà.]] Signor Presidente, anche io, come i colleghi che mi hanno preceduta, sono qui per condividere con quest'Assemblea l'importanza di una giornata come quella del ricordo, strumento preziosissimo per custodire, condividere e tramandare periodi ed episodi della nostra storia, che non possono e non devono essere dimenticati. Il ricordo non può, e non deve, essere cancellato. Va elaborato, interrogato, raccontato, portato alla luce e strappato all'oblio, perché anche le tragedie più terribili fanno parte della nostra storia e contribuiscono a formare la nostra identità. Conosciamo tutti il buio che per decenni è piombato sulle vittime delle foibe e sulla loro storia. Furono migliaia gli italiani dell'Istria, del Quarnaro e della Dalmazia che, già dopo l'8 settembre del 1943 e, successivamente, al termine della Seconda guerra mondiale, soffrirono violenze indescrivibili trovando, in molti, una morte atroce nelle foibe del Carso. La classe dirigente italiana di quei territori, ma anche chi non aveva nulla a che vedere con il nazifascismo, fu quasi interamente eliminata dalle truppe jugoslave, che avevano l'obiettivo di riconquistare quelle regioni per costruire un nuovo Paese. Furono milioni gli italiani costretti all'esilio per sfuggire alla terribile "caccia all'italiano" che si era diffusa, in un primo momento, come reazione alle violenze dell'occupazione nazifascista e della guerra, ma allargatasi, in seguito, ad una sorta di pulizia etnica. Non dimentichiamo anche le sofferenze che dovettero subire i profughi, costretti a lasciare le loro terre d'origine e che, una volta rientrati in Italia, furono anche oggetto in un primo momento di pregiudizi ed ostilità. Quello che è accaduto al confine italiano orientale assume una dimensione, se possibile, ancor più tragica per quello che è avvenuto dopo. Non solo l'aver subito l'infame dittatura nazifascista; non solo lo sterminio delle truppe di Tito; non solo l'esilio forzato dalla propria Patria: l'ultima offesa, l'oblio, il nemico da combattere. Ma un nemico ancora più grande è l'indifferenza, come ha sottolineato il nostro presidente Mattarella, perché significa aggiungere dolore a dolore, tragedia a tragedia. Per troppo tempo, questi fatti tragici sono stati erroneamente liquidati come complicazioni del confine orientale, ancor più inasprite dalla guerra. Questa è, prima di tutto, una tragedia che ha colpito il popolo italiano, ed è bene ricordare che la causa principale fu il nazionalismo esasperato di quel periodo storico. Quindi, la storia torna a farci pensare che sia pericoloso il nazionalismo da qualsiasi parte arrivi. Il nostro pensiero e ringraziamento va a tutti coloro che hanno combattuto negli anni per far riemergere la memoria e la verità sui massacri delle foibe. Rispettare i dolori, le sofferenze e i ricordi è l'unico modo di apprendere e di mettere in atto le lezioni che ci dà il passato e la nostra storia. Ovunque la luce della storia accende i suoi fari, porta con sé verità e giustizia. Ma, soprattutto, porta con sé il valore del ricordo, l'unico strumento capace di restituire un briciolo di pace a chi ha perso i propri familiari. L'unico strumento per restituire a tutti noi, la dignità della memoria condivisa. [[Applausi dai Gruppi M5S e Aut (SVP-PATT, UV).]]
ParlaMint-IT_2020-02-11-LEG18-Sed-189.u14	Ha la parola il Presidente della 7ᵃ Commissione permanente, senatore Pittoni, per riferire sui lavori della Commissione in ordine al disegno di legge n. 1664.
ParlaMint-IT_2020-02-11-LEG18-Sed-189.u15	Signor Presidente, la Commissione non ha ancora concluso l'esame del disegno di legge n. 1664. L'esame in sede referente è stato avviato il 15 gennaio; si sono esaurite in Commissione tutte le fasi che precedono le votazioni degli emendamenti, compresa l'acquisizione dei prescritti pareri sul testo e sugli emendamenti presentati, fatta eccezione per un emendamento, sul quale il parere della Commissione bilancio è ancora sospeso. Nella seduta odierna sono state presentate riformulazioni di tre emendamenti, volte a superare la contrarietà che su di essi la Commissione bilancio ha espresso ai sensi dell'articolo 81 della Costituzione; anche per tali riformulazioni si attende ora il parere della 5ᵃ Commissione. Inoltre, la relatrice, senatrice Angrisani, ha preannunciato la presentazione di proposte di modifica. La Commissione ha pertanto bisogno di ulteriore tempo per concludere l'esame.
ParlaMint-IT_2020-02-11-LEG18-Sed-189.u16	Onorevoli colleghi, in relazione a quanto riferito dal senatore Pittoni, la discussione del disegno di legge n. 1664 è rinviata ad altra seduta.
ParlaMint-IT_2020-02-11-LEG18-Sed-189.u17	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-02-11-LEG18-Sed-189.u18	Il Senato tornerà a riunirsi in seduta pubblica domani, mercoledì 12 febbraio, alle ore 9,30, con il seguente ordine del giorno: ( Vedi ordine del giorno ) La seduta è tolta (ore 17,21).
