ParlaMint-IT_2020-01-08-LEG18-Sed-179.u1	La seduta è aperta (ore 16,32). Si dia lettura del processo verbale. CARBONE, segretario, dà lettura del processo verbale della seduta del 19 dicembre 2019. PRESIDENTE. Non essendovi osservazioni, il processo verbale è approvato.
ParlaMint-IT_2020-01-08-LEG18-Sed-179.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2020-01-08-LEG18-Sed-179.u3	Il Presidente del Consiglio dei ministri ha inviato la seguente lettera: «Roma, 30 dicembre 2019 Onorevole Presidente, La informo che il Presidente della Repubblica, con proprio decreto in data odierna, adottato su mia proposta, ha accettato le dimissioni rassegnate dall'on. prof. Lorenzo FIORAMONTI dalla carica di Ministro dell'istruzione, dell'università e della ricerca. Con il medesimo decreto il Presidente della Repubblica mi ha conferito l'incarico di reggere ad interim il predetto Dicastero. Con viva cordialità, f.to Giuseppe CONTE».
ParlaMint-IT_2020-01-08-LEG18-Sed-179.u4	Comunico che in data 7 gennaio 2020 è stato trasmesso dal Ministero per i rapporti con il Parlamento il seguente disegno di legge di iniziativa del Presidente del Consiglio dei ministri e del Ministro della giustizia: «Conversione in legge del decreto-legge 30 dicembre 2019, n. 161, recante modifiche urgenti alla disciplina delle intercettazioni di conversazioni o comunicazioni» (1659), già presentato alla Camera dei deputati il 31 dicembre 2019.
ParlaMint-IT_2020-01-08-LEG18-Sed-179.u5	Informo l'Assemblea che all'inizio della seduta il Presidente del Gruppo MoVimento 5 Stelle ha fatto pervenire, ai sensi dell'articolo 113, comma 2, del Regolamento, la richiesta di votazione con procedimento elettronico per tutte le votazioni da effettuare nel corso della seduta. La richiesta è accolta ai sensi dell'articolo 113, comma 2, del Regolamento. Avverto i colleghi che è tuttora in corso la Conferenza dei Capigruppo, al termine della quale riprenderanno i nostri lavori. Sospendo pertanto la seduta. (La seduta, sospesa alle ore 16,36, è ripresa alle ore 17,03).
ParlaMint-IT_2020-01-08-LEG18-Sed-179.u6	Intanto buon anno a tutti. [[Applausi.]] La Conferenza dei Capigruppo ha stabilito il calendario dei lavori fino al 30 gennaio. La prossima settimana, mercoledì 15 gennaio, alle ore 11,30, il Ministro degli affari esteri renderà un'informativa sull'attuale scenario internazionale con particolare riferimento alla situazione in Iran, Iraq e Libia. I Gruppi potranno intervenire per due ore complessive, ripartite in base a specifiche richieste. Giovedì 16 saranno discusse mozioni, su due distinti argomenti, rispettivamente indicati dai Gruppi di maggioranza e dai Gruppi di opposizione. Ciascuna mozione potrà essere illustrata per cinque minuti. I Gruppi potranno intervenire per quindici minuti, comprensivi di discussione e dichiarazioni di voto. Alle ore 15 di giovedì 16 gennaio il Presidente del Consiglio dei ministri risponderà a interrogazioni a risposta immediata, ai sensi dell'articolo 151- bis del Regolamento. Seguirà la discussione generale del disegno di legge in materia di lite temeraria, per complessive due ore. L'Assemblea e le Commissioni non terranno seduta nella settimana dal 20 al 24 gennaio, in relazione alle elezioni regionali di domenica 26 gennaio. Eccezioni potranno essere stabilite relativamente ai lavori sui decreti-legge in scadenza, con particolare riferimento al decreto Alitalia. Martedì 28, alle ore 16, si svolgeranno la relazione del Ministro sull'amministrazione della giustizia e il successivo dibattito. Mercoledì 29 e giovedì 30 sarà discusso il predetto decreto-legge in materia di continuità del servizio Alitalia. Mercoledì 5 febbraio, alle ore 8,30, le Commissioni permanenti e la Commissione d'inchiesta sul femminicidio si riuniranno per il rinnovo delle cariche vacanti nei rispettivi Uffici di Presidenza. Salve le necessarie intese con la Camera dei deputati, giovedì 6 febbraio alle ore 8,30, potranno essere convocate, per la loro costituzione, le Commissioni bicamerali su banche e Forteto. Giovedì 6 febbraio, alle ore 9,30, si svolgeranno inoltre le votazioni per il rinnovo dei componenti dell'Autorità garante per la protezione dei dati personali e dell'Autorità per le garanzie nelle comunicazioni.
ParlaMint-IT_2020-01-08-LEG18-Sed-179.u7	La Conferenza dei Presidenti dei Gruppi parlamentari, riunitasi oggi con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - il seguente programma dei lavori del Senato per i mesi di gennaio e febbraio 2020: - Disegno di legge n. 835 - Disposizioni in materia di lite temeraria - Disegni di legge di conversione di decreti-legge - Ratifiche di accordi internazionali definite dalla Commissione competente - Mozioni - Interpellanze ed interrogazioni - Documenti definiti dalla Giunta delle elezioni e delle immunità parlamentari
ParlaMint-IT_2020-01-08-LEG18-Sed-179.u8	Nel corso della stessa riunione, la Conferenza dei Presidenti dei Gruppi parlamentari ha altresì adottato - ai sensi dell'articolo 55 del Regolamento - il calendario dei lavori fino al 30 gennaio: [[Mercoledì 8 gennaio h. 16,30 - Ratifiche di accordi internazionali definite dalla Commissione affari esteri]] [[Mercoledì 15 gennaio h. 11,30 - Informativa del Ministro degli affari esteri sull'attuale scenario internazionale, con particolare riferimento alla situazione in Iran, Iraq e Libia - Mozioni su due distinti argomenti, rispettivamente indicati dai Gruppi di maggioranza e dai Gruppi di opposizione (giovedì 16) - Interrogazioni a risposta immediata, ai sensi dell'articolo 151- bis del Regolamento, al Presidente del Consiglio dei Ministri (giovedì 16, ore 15) - Discussione generale del disegno di legge n. 835 - Lite temeraria Giovedì 16 " h. 9]] Gli emendamenti al disegno di legge n. 835 (Lite temeraria) dovranno essere presentati entro le ore 19 di lunedì 13 gennaio. L'Assemblea e le Commissioni non terranno seduta nella settimana dal 20 al 24 gennaio, in relazione alle elezioni regionali di domenica 26 gennaio. Eccezioni potranno essere stabilite relativamente ai lavori sui decreti-legge in scadenza, con particolare riferimento al decreto Alitalia. [[Martedì 28 gennaio h. 16 - Relazione del Ministro della giustizia sull'amministrazione della giustizia (martedì 28) - Disegno di legge n. … - Decreto-legge n. 137, Continuità servizio Alitalia (presentato in prima lettura alla Camera dei deputati) (scade il 31 gennaio) Mercoledì 29 " h. 9,30 Giovedì 30 " h. 9,30]] Il termine per la presentazione degli emendamenti al disegno di legge n. … (Decreto-legge n. 137, Continuità servizio Alitalia) sarà stabilito in relazione ai tempi di trasmissione dalla Camera dei deputati. Relazione del Ministro della giustizia sull'amministrazione della giustizia (3 ore e 30 minuti, incluse dichiarazioni di voto) [[Governo 30' Gruppi 3 ore, di cui: M5S 40' FIBP-UDC 29' L-SP-PSd'Az 28' PD 21' FdI 16' Misto 16' IV-PSI 16' Aut (SVP-PATT, UV) 14' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 137, Continuità servizio Alitalia) (7 ore, escluse dichiarazioni di voto) [[Relatori 40' Governo 40' Votazioni 40' Gruppi 5 ore, di cui: M5S 1h 6' FIBP-UDC 48' L-SP-PSd'Az 47' PD 36' FdI 27' Misto 27' IV-PSI 27' Aut (SVP-PATT, UV) 23' Dissenzienti 5']] Ripartizione dei tempi per la discussione generale del disegno di legge n. 835 (Lite temeraria) [[M5S 26' FIBP-UDC 19' L-SP-PSd'Az 19' PD 14' FdI 11' Misto 11' IV-PSI 11' Aut (SVP-PATT, UV) 9']]
ParlaMint-IT_2020-01-08-LEG18-Sed-179.u9	L'ordine del giorno reca la discussione del disegno di legge n. 667. Il relatore, senatore Ferrara, ha chiesto l'autorizzazione a svolgere la relazione orale. Non facendosi osservazioni la richiesta si intende accolta. Pertanto, ha facoltà di parlare il relatore.
ParlaMint-IT_2020-01-08-LEG18-Sed-179.u10	Signor Presidente, l'Assemblea è chiamata ad esaminare il disegno di legge, d'iniziativa parlamentare, recante ratifica ed esecuzione degli emendamenti adottati nel giugno 2010 allo Statuto istitutivo della Corte penale internazionale. Ricordo innanzitutto che la Corte penale internazionale, avente sede a L'Aja, nei Paesi Bassi, rappresenta la prima giurisdizione internazionale permanente collegata al sistema delle Nazioni Unite, competente, in via complementare rispetto agli Stati, a giudicare individui responsabili di gravi reati che riguardino la comunità internazionale quali il genocidio, i crimini contro l'umanità e di guerra. Lo Statuto istitutivo della Corte, approvato nel luglio 1998 dalla Conferenza diplomatica di Roma, è entrato in vigore nel luglio 2002; attualmente sono 122 gli Stati parte, di cui 33 africani, 18 dell'Asia e del Pacifico, 28 latino-americani e dei Caraibi e la quasi totalità di quelli europei, mentre altri 32 ne hanno firmato lo Statuto ma non lo hanno ancora ratificato. L'articolo 123, paragrafo 1, dello Statuto di Roma prevede espressamente la possibilità di approvare, tramite una conferenza, eventuali proposte emendative al testo istitutivo. La prima conferenza di revisione dello Statuto, svoltasi a Kampala, in Uganda, dal 31 maggio all'11 giugno 2010, si è conclusa con l'approvazione di specifici emendamenti, un gruppo dei quali - adottati 1'11 giugno 2010 e oggetto del presente disegno di legge di ratifica - prevede, fra l'altro, l'introduzione del crimine di aggressione fra quelli perseguibili dalla Corte e definisce le condizioni per l'esercizio della giurisdizione da parte dalla Corte, mediante l'introduzione degli articoli 8- bis, 15- bis e 15- ter nello Statuto. Tale proposta emendativa è stata al momento ratificata da 39 Paesi. L'altra proposta emendativa approvata nella Conferenza di Kampala, e più precisamente il 10 giugno 2010 - oggetto anch'essa del presente disegno di legge di ratifica - modifica l'articolo 8, paragrafo 2, lettera e) dello Statuto, ed è relativa alla possibilità di perseguire come crimini di guerra, non solo nell'ambito dei conflitti armati internazionali ma anche in quelli interni, l'utilizzo di armi velenose, di gas asfissianti e tossici e di proiettili che si espandano o si appiattiscano all'interno del corpo umano. Tale proposta emendativa è stata nel frattempo ratificata da 38 Paesi, inclusi i Paesi europei già richiamati in precedenza. Il disegno di legge di ratifica degli emendamenti allo Statuto istitutivo della Corte penale internazionale consta di tre articoli e dall'attuazione del provvedimento non derivano oneri economici. Il disegno di legge, in quanto d'iniziativa parlamentare, è privo degli strumenti di analisi tecnica che accompagnano in genere quelli d'iniziativa governativa, ovvero dell'analisi tecnico-normativa, di quella d'impianto delle regolamentazione e della relazione tecnico-finanziaria. [[Brusio.]] Signor Presidente, le chiedo cortesemente di far abbassare il tono della voce ai colleghi, perché sembra di stare in un pub di Caracas, non nell'Aula del Senato. [[Richiami del Presidente.]] Pur in assenza di tali strumenti, si evidenzia come la ratifica dell'accordo non dovrebbe in ogni caso presentare profili d'incompatibilità con la normativa nazionale, con l'ordinamento dell'Unione europea e con gli altri obblighi internazionali assunti dall'Italia, risultando il testo in esame strettamente correlato agli altri strumenti giuridici internazionali in materia penale già sottoscritti dal nostro Paese. In conclusione, si propone l'approvazione del disegno di legge da parte dell'Assemblea e ne approfitto per ringraziare il collega Alberto Airola per aver reso possibile quest'importante ratifica, che ci fa fare un passo avanti rispetto alle barbarie a cui troppo spesso abbiamo dovuto assistere. [[Applausi dal Gruppo M5S.]]
ParlaMint-IT_2020-01-08-LEG18-Sed-179.u11	Non vi sono iscritti a parlare nella discussione generale e il rappresentante del Governo non intende intervenire. Comunico che è pervenuto alla Presidenza - ed è in distribuzione - il parere espresso dalla 5ᵃ Commissione permanente sul disegno di legge in esame, che verrà pubblicato in allegato al Resoconto della seduta odierna.
ParlaMint-IT_2020-01-08-LEG18-Sed-179.u12	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, sono diversi i Paesi finiti all'attenzione della Corte penale internazionale dell'Aja a seguito di drammatiche vicende avvenute all'interno dei loro confini. (ore 17,15) ( Segue GARAVINI). Alcuni esempi sono quello dell'Uganda, con il processo e l'accusa per crimini contro l'umanità a Dominic Ongwen, il comandante, ex bambino soldato, che ha ucciso decine di migliaia di innocenti in quel Paese e in quelli limitrofi e ha trasformato bambini in soldati o schiavi di guerra; un altro è quello del Mali, in cui - grazie alla Corte penale internazionale - si è proceduto al processo e alla condanna dello jihadista Ahmad al-Faqi al-Mahdi, per aver distrutto parte del patrimonio culturale di quello Stato; vi è poi il Sudan, del cui Presidente la Corte chiese l'arresto per genocidio e crimini di guerra relativamente alla crisi del Darfur. Sono soltanto esempi volti a dare atto di quanto peso, rilievo e importanza abbia l'istituto della Corte penale internazionale. All'epoca, nel 1998, con la firma dello Statuto di Roma, se ne definì l'istituzione, ma non si completò il processo di definizione delle sue coordinate: questo è il motivo per il quale, con la ratifica del provvedimento in esame, si approvano gli emendamenti allo Statuto adottati a Kampala nel giugno del 2010. Si tratta di modifiche opportune, che forniranno alla Corte penale strumenti importanti proprio per rilevare quanto sia importante che, anche a livello internazionale, si intervenga laddove si commettono gravi crimini contro l'umanità. L'attualità di queste ore e di questi giorni rendono ancora più importante questa ratifica. Signor Presidente, nel chiedere di potere allegare al Resoconto della seduta odierna il testo integrale del mio intervento, dichiaro il voto favorevole di Italia Viva-PSI. [[Applausi dal Gruppo IV-PSI]] PRESIDENTE. La Presidenza l'autorizza in tal senso.
ParlaMint-IT_2020-01-08-LEG18-Sed-179.u13	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, ventuno anni fa, nel luglio del 1998 veniva firmato, proprio a Roma, lo Statuto che istituiva la Corte penale internazionale e noi fummo tra i primi a firmarlo e ratificarlo l'anno dopo. Così non è stato invece per gli emendamenti di modifica allo Statuto che sono stati approvati - come ricordava il relatore - nel 2010, ma ancora non ratificati. Si è provato a farlo nella scorsa legislatura e non in questa. Perché è importante e rappresenta un passo in avanti, al di là delle difficoltà che possono esserci nell'attivarlo? Nella stesura iniziale si parlava infatti di «genocidio», di «crimini contro l'umanità» e di «crimini contro la pace», ma non veniva definito il crimine di «aggressione», cioè quando i crimini contro l'umanità vengono perpetrati in una guerra Stato contro Stato. Gli emendamenti permettono a questo punto di individuare il tipo di crimini che vengono perpetrati e le modalità con cui attivare l'indagine. Non è facile, anzi è abbastanza complicato, perché ci vogliono i due terzi dei componenti per adire la Corte, cioè coloro che hanno firmato (e sono ormai tanti, perché sono molto più di cento), così come serve che l'indagine abbia avuto un via libera da parte del Consiglio di sicurezza dell'ONU. Perché è importante, nonostante queste difficoltà? Perché rappresenta un rafforzamento delle istituzioni internazionali, che riescono a volte a mettere a disposizione strumenti che i singoli Stati non sono in grado di mettere in campo proprio per perseguire crimini contro l'umanità, genocidio o altri tipi di crimini particolarmente efferati. Permette in qualche modo di portare a giudizio, presso la Corte penale internazionale, i vertici dello Stato e i vertici militari. Quindi, nonostante le difficoltà, simbolicamente si rafforza la strumentazione del diritto internazionale e dà più forza alla Corte penale internazionale. Quindi penso che sia importante, nonostante il ritardo di nove anni, arrivare a ratificare gli emendamenti allo Statuto firmati a Kampala. Per questo il voto del Partito Democratico non può che essere favorevole. [[Applausi dal Gruppo PD.]]
ParlaMint-IT_2020-01-08-LEG18-Sed-179.u14	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, ho ascoltato la relazione introduttiva e le seppur brevi dichiarazioni di voto su questo disegno di legge, che - com'è stato giustamente ricordato dal relatore - è di iniziativa parlamentare. La prima domanda che mi pongo è come mai si sia data priorità a un disegno di legge di iniziativa parlamentare, quando vi sono tantissime ratifiche di iniziativa governativa, anche più "anziane" dal punto di vista della data di sottoscrizione, che però giacciono in Commissione. Il nostro Gruppo non aderisce alla ratifica su questi emendamenti e ribadisco «su questi emendamenti», perché il Gruppo Lega è invece assolutamente d'accordo sullo spirito della Corte penale internazionale, ove questa vada a punire crimini di guerra particolarmente importanti. Dalla discussione che è stata svolta in Commissione e anche oggi, desumo che forse non ci stiamo rendendo conto di che cosa ci stiamo accingendo a votare. In particolare all'articolo 8- bis, che è uno di quelli oggetto di questi emendamenti, si introduce qualcosa di drammaticamente vicino al concetto di responsabilità oggettiva che esiste nel nostro ordinamento: quando l'articolo 8- bis introduce il crimine di aggressione, per cui si dice che viene perseguita la persona che ha una posizione tale da esercitare un effettivo controllo politico o militare, e questa è una limitazione vincolante per far sì che venga attuato il procedimento davanti alla Corte penale internazionale, si sta dando a questo organo un potere molto grande ed estremamente delicato. E purtroppo abbiamo visto troppo spesso come queste istituzioni a volte non siano lineari in determinate decisioni. Noi siamo assolutamente d'accordo sull'opportunità di fornire le regole particolarmente stringenti per far sì che i colpevoli vengano colpiti, ma vedo anche che l'Assemblea non si rende conto di quanto stiamo facendo e dell'importanza delle norme che ci accingiamo a votare. Queste misure, peraltro, hanno ricevuto alcune critiche non dalla parte politica cui appartengo, ma da parte di studiosi e di accademici di tutte le Nazioni, che hanno in primo luogo sminuito il fatto che l'applicazione concreta sarà estremamente limitata, perché queste limitazioni vincolanti renderanno praticamente impossibile l'applicazione di questa norma nel concreto. C'è poi un'altra norma, all'articolo 15- bis, che forse non è stata sottolineata abbastanza. Dovremmo sottolineare che questa norma è applicabile solo agli Stati membri che hanno materialmente ratificato gli emendamenti. Va bene, perché fino ad oggi sono una trentina quelli che le hanno ratificate, ma poi c'è una clausola, la cosiddetta clausola di output, in cui si dice che se uno Stato ratificante ritiene di doversi dissociare, questo non può essere fatto oggetto di un provvedimento all'interno della Corte penale internazionale. Ebbene, credo non dovremmo utilizzare lo strumento delle ratifiche, come purtroppo usualmente facciamo in queste Aule, votandole per così dire a scatola chiusa, senza andare nello specifico e senza capirne gli effetti anche dal punto di vista giuridico (perché qui stiamo parlando di una Corte penale) e senza capirne i veri effetti sui singoli Stati nel mondo che in futuro potrebbero essere colpiti da situazioni veramente difficili. Credo invece che potremmo dare davvero maggiore forza alle istituzioni internazionali se però anche noi oggi, nelle nostre sedi, prestassimo maggiore attenzione alle norme che andiamo ad approvare. Infatti se l'applicazione è corretta, portiamo avanti veramente i principi del diritto internazionale. Ribadisco che il nostro Gruppo vuole assolutamente essere protagonista e non è, come mi è stato riferito che qualcuno abbia detto, a favore dei genocidi, perché sono frasi che sono state pronunciate in queste Aule e in questi corridoi e che respingo assolutamente. Credo però che prima di ratificare a scatola chiusa degli emendamenti di questo tipo, l'Assemblea avrebbe dovuto fare una riflessione politica più approfondita e capire perché si è dovuti passare attraverso un'iniziativa parlamentare e non invece da un'iniziativa governativa, che avrebbe potuto prevedere la possibilità magari di andare a discutere più approfonditamente di questi emendamenti e soprattutto, andare a capire quale fosse la loro vera attuazione. Solo per questi motivi, esclusivamente giuridici, il nostro Gruppo non aderirà a questa ratifica. [[Applausi dal Gruppo L-SP-PSd'Az.]]
ParlaMint-IT_2020-01-08-LEG18-Sed-179.u15	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, questa ratifica introduce degli importanti emendamenti allo Statuto della Corte penale internazionale, in particolare su un punto. La Corte penale internazionale ha competenza su quattro tipi di crimine: i crimini di genocidio, i crimini contro l'umanità, i crimini di guerra e i crimini di aggressione e mentre dei primi tre c'era già precedentemente una individuazione chiara che descriveva il tipo di crimine e di comportamento che si va a perseguire, nel caso del crimine di aggressione questa non c'era. Gli emendamenti introducono una precisa definizione di questo crimine e ciò dal punto di vista giuridico è indubbiamente un progresso perché, non solo una norma intanto deve essere approvata prima della sua applicazione, ma deve essere poi chiaramente definita. Se infatti si parla vagamente solo di «aggressione», senza specificare null'altro, la norma si presta alle più svariate strumentalizzazioni. Ho ascoltato con attenzione l'intervento del senatore Emanuele Pellegrini, che ha denunciato comunque alcune carenze anche dopo l'introduzione degli emendamenti alla norma. È vero, però, che in ogni caso noi riteniamo sia da preferire una definizione, forse anche non completamente soddisfacente, e delle norme che non garantiscono sempre l'applicazione di questi provvedimenti, piuttosto che una norma talmente vaga che si presta, quella sì, a qualunque tipo di strumentalizzazione e di politicizzazione di un'azione che dovrebbe essere volta all'applicazione oggettiva e imparziale del diritto. Inoltre, viste alcune prese di posizione di certi organismi internazionali, credo che non sia neanche così negativo che vi sia una restrizione del campo di attività della Corte penale internazionale. Se, per un verso, questo certamente può dar luogo a qualche caso in cui si dovrebbero perseguire certi crimini e colpire certe persone responsabili di questi crimini, dall'altro, evita che l'intera azione della Corte penale internazionale venga a cozzare con le oggettive difficoltà di applicazione. Ci sono infatti alcuni Stati molto importanti nel mondo che non accetterebbero in ogni caso una norma che comporti la messa in stato d'accusa davanti a una Corte penale internazionale dei propri soldati o dei propri decisori politici. Grazie a questi emendamenti le norme sono applicabili, perché intanto vengono accettate dagli Stati più importanti del mondo, e vengono anche circoscritte, rendendo un buon servizio al diritto, nonché al compito che la stessa Corte penale internazionale ha. Il Gruppo Forza Italia voterà pertanto a favore del provvedimento di ratifica al nostro esame. [[Applausi dal Gruppo FIBP-UDC.]]
ParlaMint-IT_2020-01-08-LEG18-Sed-179.u16	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, colleghi, quella che stiamo esaminando è una ratifica non comune, molto importante: la ritengo in verità fondamentale, anche se è un piccolo passo. Oggi colmiamo una grave lacuna riguardante il diritto internazionale e la pace nel mondo, un mondo che - come vediamo - oggi è sull'orlo del baratro. La ratifica che andiamo ad approvare è volta a rendere più efficace il ruolo della Corte penale internazionale dell'Aja, nata proprio qui a Roma ventidue anni fa, come avete sentito, introducendo quattro emendamenti allo Statuto della Corte che sono stati approvati a Kampala, in Uganda, nel 2010. Viene finalmente definito e così di fatto introdotto un quarto e nuovo fondamentale crimine posto sotto la giurisdizione della Corte penale internazionale, oltre ai crimini di guerra, ai crimini contro l'umanità e genocidio: è il crimine di aggressione. Si stabilisce che la Corte possa agire nei confronti di leader politici e militari responsabili dei fatti, anche se appartenenti a Paesi che non hanno ratificato gli emendamenti di Kampala, a condizione di un deferimento da parte del Consiglio di sicurezza dell'ONU. Tra l'altro, le modalità nelle quali si sostanzia l'aggressione vengono definite proprio dal Consiglio di sicurezza dell'ONU, per cui non ci sono lacune normative. Negli ultimi venti anni la Corte si è occupata degli orribili crimini perpetrati in Uganda, nella Repubblica Democratica del Congo, in Darfur, nella Repubblica Centrafricana, in Kenya, in Libia, in Mali, in Costa d'Avorio, in Georgia e in Burundi. Sono crimini che vanno ben al di là delle giurisprudenze nazionali e che riguardano tutta la comunità mondiale per la loro efferatezza. Un efficace strumento internazionale di giustizia rappresenta un importante deterrente che consente di risparmiare migliaia di vite umane, tutelare la pace e la stabilità globale e garantire un maggiore rispetto dei diritti umani. Finora 39 Paesi hanno ratificato gli emendamenti di Kampala allo Statuto di Roma, ma non l'Italia. Finalmente è giunto il momento che il nostro Paese, con questa ratifica, torni a essere in prima linea nel mondo e in Europa per la tutela della pace internazionale e del rispetto dei diritti fondamentali dell'uomo. Noi del MoVimento 5 Stelle ci siamo impegnati, già dalla scorsa legislatura, affinché l'Italia completasse questo percorso invitando tutti gli Stati membri a fare altrettanto. Molti, in Italia e all'estero, sono ancora contrari a un organismo sovranazionale, autonomo dall'ONU e, quindi, dallo strapotere dei membri del Consiglio di sicurezza, che abbia il potere di destituire Capi di Stato e intervenire in crisi internazionali. Tale contrarietà non ha però ragion d'essere, soprattutto tenendo conto dei tanti paletti (a nostro avviso anche troppi) che regolano l'attività della Corte penale internazionale. La Corte, infatti, ha giurisdizione solo sugli Stati firmatari dello Statuto di Roma del 1998 e qualsiasi Stato membro - come avete già sentito - può uscirne in qualsiasi momento. Per quanto riguarda la giurisdizione relativa al nuovo crimine di aggressione, essa può essere esercitata solo quando c'è un deferimento da parte del Consiglio di sicurezza dell'ONU, altrimenti possono essere portati davanti alla Corte solo leader politico-militari di Stati che hanno ratificato gli emendamenti di Kampala. Siamo, quindi, di fronte a un passo avanti molto limitato per la tutela del diritto internazionale, ma comunque si tratta di un passo molto significativo in termini di presa di coscienza internazionale per la difesa dei più deboli e dei perseguitati. L'Italia con questa ratifica dà un segno forte e inequivocabile in questa direzione e per la tutela della pace internazionale, oggi come non mai in pericolo. Lo fa pragmaticamente in quest'Aula, affinché tutte le belle parole scritte nei trattati - a cominciare dalla Carta dei diritti dell'uomo per arrivare allo Statuto istitutivo della stessa Corte penale internazionale - non restino inchiostro sulla carta, ma diventino finalmente parole guida per un mondo migliore. Per questo con orgoglio annuncio il voto favorevole del Gruppo MoVimento 5 Stelle. [[Applausi dal Gruppo M5S.]]
ParlaMint-IT_2020-01-08-LEG18-Sed-179.u17	Indìco la votazione nominale con scrutinio simultaneo del disegno di legge, nel suo complesso. (Segue la votazione). Il Senato approva. (v. Allegato B).
ParlaMint-IT_2020-01-08-LEG18-Sed-179.u18	L'ordine del giorno reca la discussione del disegno di legge n. 1172. Il relatore, senatore Airola, ha chiesto l'autorizzazione a svolgere la relazione orale. Non facendosi osservazioni la richiesta si intende accolta. Pertanto, ha facoltà di parlare il relatore.
ParlaMint-IT_2020-01-08-LEG18-Sed-179.u19	Signor Presidente, la ratifica contenuta nell'Atto Senato che ci accingiamo a votare oggi è un classico protocollo di Convenzione tra il Governo della Repubblica italiana e il Governo della Repubblica gabonese per evitare le doppie imposizioni in materia di imposte sul reddito e per prevenire le evasioni fiscali, fatta a Libreville il 28 giugno 1999. Essendo il testo molto breve, lo leggerò completamente, anche perché le osservazioni che potrei fare in merito, probabilmente, sarebbero più lunghe. L'Assemblea è chiamata ad esaminare il disegno di legge di ratifica ed esecuzione della Convenzione fra l'Italia e la Repubblica del Gabon per evitare le doppie imposizioni e prevenire le evasioni fiscali. Ricordo che il Gabon, ex colonia francese, indipendente dal 1960, è uno Stato dell'Africa centrale di 1,5 milioni di abitanti, affacciato sul golfo di Guinea ed incastonato fra il Camerun e il Congo-Brazzaville. Repubblica semipresidenziale, ha un Parlamento bicamerale composto da un Senato di 66 membri e da un'Assemblea di 153 e può vantare abbondanti risorse naturali e considerevoli investimenti stranieri tali da farne potenzialmente uno dei Paesi più ricchi dell'intero continente africano. La Convenzione oggi al nostro esame risponde all'esigenza di disciplinare in maniera più efficace ed equilibrata gli aspetti fiscali delle relazioni economiche fra i due Paesi, al fine di eliminare il fenomeno della doppia imposizione, di prevenire le evasioni fiscali - cosa molto importante - e di porre gli investitori italiani in una posizione privilegiata rispetto agli operatori economici di altra nazionalità: altra cosa fondamentale. L'accordo, che si compone di 30 articoli suddivisi in sei capitoli e di un protocollo, richiama il modello di convenzione fiscale dell'OCSE e trova applicazione nei riguardi delle persone fisiche e giuridiche residenti negli Stati contraenti (articolo 1), limitatamente all'imposizione sui redditi (articolo 2), e - per la parte italiana - all'imposta sul reddito delle persone fisiche (Irpef), all'imposta sul reddito delle società (Ires) e all'imposta regionale sulle attività produttive (IRAP). Il disegno di legge di ratifica si compone di tre articoli. Non vi sono effetti per l'Erario italiano. Il testo non presenta profili di incompatibilità con la normativa nazionale, né con l'ordinamento europeo e gli altri obblighi internazionali sottoscritti dal nostro Paese. In conclusione, si propone l'approvazione del disegno di legge da parte dell'Assemblea. [[Applausi dal Gruppo M5S.]]
ParlaMint-IT_2020-01-08-LEG18-Sed-179.u20	Non vi sono iscritti a parlare nella discussione generale e il rappresentante del Governo non intende intervenire. Comunico che è pervenuto alla Presidenza - ed è in distribuzione - il parere espresso dalla 5ᵃ Commissione permanente sul disegno di legge in esame, che verrà pubblicato in allegato al Resoconto della seduta odierna.
ParlaMint-IT_2020-01-08-LEG18-Sed-179.u21	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, intervengo solo per dichiarare il voto favorevole del Gruppo Italia Viva-PSI. Come illustrava il relatore, si tratta di un provvedimento utile, dal momento che va a ratificare una serie di direttive in materia di regolamentazione fiscale tra il nostro Paese e la Repubblica del Gabon. Fa riferimento all'imposta sul reddito delle persone fisiche, sul reddito sulle persone giuridiche, all'imposta regionale sulle attività produttive. Prevede il fatto che gli utili di impresa siano imponibili nello Stato di residenza dell'impresa. Quindi, in sostanza, va a definire, nero su bianco, una serie di regolamentazioni che tra i due Paesi non sarebbero per niente scontate, a partire anche dal divieto di doppia imposizione. Inoltre, va a regolamentare tutta una serie di questioni inerenti il percepimento delle pensioni anche di particolari classi di lavoratori, quali, ad esempio, i professori e gli insegnanti, che sono alcune delle professionalità italiane più presenti nel Paese. In sostanza, è opportuno che, a oltre dieci anni di distanza dall'adozione di questa Convenzione, essa venga ratificata.
ParlaMint-IT_2020-01-08-LEG18-Sed-179.u22	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, esprimo voto favorevole a nome del Gruppo Partito Democratico. [[Applausi dal Gruppo PD.]]
ParlaMint-IT_2020-01-08-LEG18-Sed-179.u23	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, è in esame una di quelle ratifiche che si unisce, in un percorso comune, con tante altre e che purtroppo - è stato detto poco fa dal mio collega Pellegrini - sfugge un po' al dibattito. Infatti, il tema è in realtà molto importante, soprattutto per il nostro Paese. Segnalo, a tal proposito, che la Convenzione è stata adottata a Libreville il 28 giugno 1999. Quindi, seppur molto importante, è trascorso del tempo prima che venisse ratificata, come purtroppo spesso accade. Questa Convenzione, riguardante il tema delle doppie imposizioni, è importante perché l'Italia rappresenta il terzo Paese per investimenti nel Continente e il settimo partner commerciale, con un interscambio annuo del valore di 31 miliardi. Quindi, il Paese assume un ruolo importante per la nostra bilancia commerciale. Sappiamo che l'Africa avrà un forte sviluppo nei prossimi vent'anni, con una crescita esponenziale e questo non potrà che muoversi lungo quel percorso di cui parliamo da molto tempo. Anche ai fini di una reale gestione dell'immigrazione è importante un solido rapporto economico con il Continente africano che offra concrete prospettive di crescita e favorisca anche la permanenza dei giovani africani nei propri Paesi, nonché il rientro di quelli emigrati in Europa, ricordando come la grave emorragia di forza lavoro in Africa, causata dall'emigrazione di massa, è una tragedia in primis per lo stesso Continente africano. Da ultimo, segnalo un altro aspetto importante, cioè la circostanza secondo cui l'Italia è tra i pochi Paesi dell'OCSE ad aver concluso con il Gabon accordi internazionali di questa specie. Ciò pone gli investitori italiani in una posizione privilegiata rispetto agli operatori economici di altre nazionalità. Per questi motivi, dichiaro il voto favorevole del Gruppo Lega-Salvini Premier-Partito Sardo d'Azione. [[Applausi dal Gruppo L-SP-PSd'Az.]]
ParlaMint-IT_2020-01-08-LEG18-Sed-179.u24	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, l'importante Convenzione in esame disciplina gli aspetti fiscali inerenti le relazioni economiche tra i residenti dei due Stati, realizzando una più efficiente ed equilibrata ripartizione della materia imponibile. La circostanza secondo cui l'Italia è tra i pochi Paesi dell'OCSE ad aver concluso con il Gabon accordi internazionali di questo tipo pone gli investitori italiani in una posizione privilegiata. D'altronde, negli ultimi anni il nostro Paese ha ratificato diverse Convenzioni di questa fattispecie con molti Paesi, avendo come riferimento proprio il modello OCSE. L'accordo che voteremo oggi riguarda le persone fisiche e giuridiche residenti in Italia e in Gabon ed è limitato all'imposizione sui redditi. Nella Convenzione vengono stabiliti i principi di tassazione che riguardano molteplici campi economici: dal reddito di impresa, fino a quello di lavoro dipendente, dalla cessione di immobili, fino a quella di aeromobili e navi, comprendendo anche le royalty, i redditi e le pensioni. Sono considerate tutte le imposte introdotte in Italia prima e dopo la firma dell'accordo e vengono regolati sia i casi di residenza in uno dei due Paesi, sia quelli di doppia residenza. Come MoVimento 5 Stelle riteniamo questi accordi fondamentali a stimolare la nostra cooperazione economica con altri Stati e necessari a dare chiarezza ai contribuenti sulla tipologia di tassazione applicata con i singoli Stati. È altresì importante stimolare nuovi investimenti reciproci con un respiro ampio e, soprattutto, stimolare le nostre imprese verso l'internazionalizzazione. In questa direzione va il lavoro del nostro ministro Luigi Di Maio con risultati tangibili anche in altre aree globali. Annuncio, dunque, il voto favorevole del Gruppo MoVimento 5 Stelle al Senato. [[Applausi dal Gruppo M5S.]]
ParlaMint-IT_2020-01-08-LEG18-Sed-179.u25	Indìco la votazione nominale con scrutinio simultaneo del disegno di legge, nel suo complesso. (Segue la votazione). Il Senato approva. (v. Allegato B).
ParlaMint-IT_2020-01-08-LEG18-Sed-179.u26	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2020-01-08-LEG18-Sed-179.u27	Il Senato tornerà a riunirsi in seduta pubblica mercoledì 15 gennaio, alle ore 11,30, con il seguente ordine del giorno: (Vedi ordine del giorno) La seduta è tolta (ore 17,47).
