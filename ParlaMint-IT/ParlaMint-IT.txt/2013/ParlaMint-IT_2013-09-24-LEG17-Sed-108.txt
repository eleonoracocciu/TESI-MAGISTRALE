ParlaMint-IT_2013-09-24-LEG17-Sed-108.u1	La seduta è aperta (ore 12,02). Si dia lettura del processo verbale. MUSSOLINI, segretario, dà lettura del processo verbale della seduta antimeridiana del 19 settembre. PRESIDENTE. Non essendovi osservazioni, il processo verbale è approvato.
ParlaMint-IT_2013-09-24-LEG17-Sed-108.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-09-24-LEG17-Sed-108.u3	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 12,08).
ParlaMint-IT_2013-09-24-LEG17-Sed-108.u4	Comunico che, d'intesa con il Presidente della Camera dei deputati, le Commissioni parlamentari bicamerali, già convocate in data 1° agosto 2013 e le cui sedute costitutive non si sono svolte, sono nuovamente convocate, per la loro costituzione, giovedì 26 settembre 2013 nella sede di palazzo San Macuto, in via del Seminario, secondo i seguenti orari: - ore 8.30, Commissione parlamentare per l'infanzia e l'adolescenza e Commissione parlamentare per il controllo sull'attività degli enti gestori di forme obbligatorie di previdenza e assistenza sociale; - ore 14, Commissione parlamentare per la semplificazione, Commissione parlamentare di vigilanza sull'anagrafe tributaria e Comitato parlamentare di controllo sull'attuazione dell'Accordo di Schengen, di vigilanza sull'attività di Europol, di controllo e vigilanza in materia di immigrazione. Comunico inoltre che, d'intesa con il Presidente della Camera dei deputati, le Delegazioni presso l'Assemblea parlamentare OSCE e l'Assemblea parlamentare INCE, già convocate in data 1° agosto 2013 e le cui sedute costitutive non si sono svolte, sono nuovamente convocate, per la loro costituzione, nella sede di Palazzo Valdina, Sala Soprachiesa, nei seguenti giorni ed orari: - giovedì 26 settembre, ore 14, Delegazione presso l'Assemblea parlamentare OSCE; - martedì 8 ottobre, ore 14, Delegazione presso l'Assemblea parlamentare INCE.
ParlaMint-IT_2013-09-24-LEG17-Sed-108.u5	[[Si leva in piedi e con lui tutta l'Assemblea.]] Lo scorso 21 settembre il senatore Sergio Zavoli ha festeggiato il suo 90° compleanno. [[Generali, prolungati applausi.]] Maestro di giornalismo, scrittore, poeta, parlamentare alla sua IV legislatura, la sua figura autorevole incarna alla perfezione il ruolo che in molte istituzioni si usa attribuire al decano, alla persona cioè che, in virtù dell'età e dell'esperienza, costituisce un modello al quale guardare e dalle cui parole trarre conforto nel momento della scelta e della difficoltà. Le parole di Sergio Zavoli sono sempre storia e racconto, trama di una narrazione elegante, dove la complessità è accessibile anche al grande pubblico, ma mai banalizzata, dove pensiero e discernimento diventano coscienza e consapevolezza della propria identità. La sua straordinaria esperienza professionale, che ha fatto la storia del giornalismo televisivo italiano, ha infatti il suo cuore pulsante nell'obiettivo di non offrire verità precostituite all'ascoltatore, ma di suscitare in lui la riflessione e il pensiero critico che sono le basi di una vera e piena informazione. In colloqui offerti anche in modo spontaneo, il senatore Zavoli è solito ricordare che una delle fragilità maggiori del nostro tempo è confondere il pluralismo con la sommatoria delle faziosità. In tale critica emerge la forza della sua esperienza di voce e narratore del nostro tempo. Voce libera e sapiente, per la quale l'informazione è sempre radicata nella ricerca della verità, nel rispetto del proprio interlocutore, nella intrinseca democraticità del pluralismo che impone una reciprocità non convenzionale, ma disposta al cambiamento dei propri stessi e più profondi convincimenti. Esiste pertanto un diritto d'informare, ma parallelamente anche un diritto ad essere informati, per il quale s'impone il dovere - in capo ai singoli come in capo ai pubblici poteri - di vivere la socialità della comunicazione come dimensione irrinunciabile della vita. Questo è il senso profondo delle parole del senatore Zavoli: «I fatti figliano fatti, i pensieri pensieri, le passioni figliano passioni». Racconto e allo stesso tempo appello contro ogni «cecità sociale», contro il «mutismo morale». Informare e comunicare sono prospettive irrinunciabili della convivenza civile, del riscatto contro il pregiudizio, la privazione della dignità, l'affievolimento della libertà confusa con l'arbitrio, l'opinabile, il fazioso. La sua scrittura e la sua parola sono riuscite ad andare oltre la cronaca creando e diffondendo cultura e componendo in decine di straordinarie sfide giornalistiche ed editoriali termini a lungo considerati contrapposti come conoscenza e comunicazione, narrazione e mistero, laicità e fede. I capolavori della sua carriera di giornalista, da «Nascita di una dittatura» a «La notte della Repubblica», da «Viaggio intorno all'uomo» al suo primo libro «Socialista di Dio», hanno raccontato con rigore e maestria gli snodi più difficili e controversi della nostra storia nazionale, rendendo Sergio Zavoli quasi il simbolo della radiotelevisione italiana e della sua missione culturale. Missione pervicacemente perseguita nei sei anni trascorsi al vertice della RAI, dal 1980 al 1986. In un contesto di grande trasformazione di quel servizio pubblico, segnata dall'apertura del mercato alla concorrenza privata, la Presidenza Zavoli richiama alla modernizzazione dello strumento televisivo, senza mai perdere di vista l'obiettivo di contribuire a cambiare il mondo. La tutela dei beni culturali, la promozione della cultura in tutte le sue forme, la salvaguardia della memoria storica, la valorizzazione professionale dei talenti giovanili sono alcuni dei filoni ideali dell'illustre biografia di Sergio Zavoli, che, a partire dal 2001, continuano ad ispirare la sua attività di parlamentare in quest'Aula, nella 7ᵃ Commissione permanente e nella Commissione per la biblioteca e per l'archivio storico, alla cui Presidenza è stato da pochi giorni nuovamente eletto. Il suo ingegno politico si colloca perfettamente lungo il suo percorso professionale e di vita, anzi ne rappresenta il coerente completamento, perché per il senatore Zavoli informazione e comunicazione sono innanzitutto cultura e la cultura non è mai un'avventura del singolo, ma sempre una strada comune da percorrere. Cultura e politica alimentano e forgiano la comunità. La politica, come scriveva don Milani, «è uscirne insieme». Con una citazione di Benedetto Croce, molto cara al senatore Zavoli, possiamo dire che «siamo ciò che sappiamo e possiamo». La vita istituzionale di Sergio Zavoli, come anche la sua vita di giornalista ed uomo di cultura, trae linfa primaria da una profonda fascinazione verso il mistero che è in ogni uomo. È questo profondo umanesimo, venato di inquietudine spirituale, a manifestarsi in ogni passo della sua azione, e costituisce la sua più preziosa testimonianza verso tutti noi. Il suo radicato umanesimo è espressione di realismo, non é mai fuga dalla realtà, viceversa è storia di un mondo e coscienza critica di un tempo. Cito le sue parole: «Non siamo solo persone, ma anche cittadini, e nelle nostre debolezze singole e comuni, private e pubbliche, vanno cercate le origini dei nostri atti e, non di rado, dei nostri guai». Il tratto distintivo, lo stile di presenza e di parola del senatore Zavoli ricordano il famoso scritto di Vittorio Emanuele Orlando, «Il parlare in Parlamento», che rispetto all'istituzione parlamentare affermava: «Non possiamo non sentirci inferiori, tutti, alla nobiltà di esso. Tutti dobbiamo sentire che non ne siamo abbastanza degni. Ma a questa inferiorità possiamo in parte riparare con un amore intenso ed una devozione assoluta». Amore e devozione che Sergio Zavoli ha sempre rivolto al nostro Paese, alle sue istituzioni, alla sua storia, al suo destino di nazione europea, con la cristallina coerenza del testimone più fedele. Sono certo di esprimere il sentimento di tutta l'Assemblea nel rinnovarle, senatore Zavoli, gli auguri affettuosi del Senato della Repubblica. [[Generali, prolungati applausi.]]
ParlaMint-IT_2013-09-24-LEG17-Sed-108.u6	L'ordine del giorno reca il seguito della discussione del disegno di legge n. 1014.
ParlaMint-IT_2013-09-24-LEG17-Sed-108.u7	[[Domando di parlare.]] [[PRESIDENTE. Ne ha facoltà.]] , relatore. Signor Presidente, al fine di consentire una maggiore fluidità dei lavori dell'Assemblea, nonché per favorire una più facile comprensione dei temi trattati e delle relative coperture finanziarie, preferirei aspettare la conclusione dei lavori della 5ᵃ Commissione, tuttora in corso, e per i quali il presidente Azzollini ha chiesto ancora un'ora. Chiedo quindi alla Presidenza di rinviare l'esame odierno di un'ora, così da poter lavorare poi in maniera continuativa fino alla votazione del provvedimento in esame.
ParlaMint-IT_2013-09-24-LEG17-Sed-108.u8	Colleghi, se siamo tutti d'accordo, piuttosto che rinviare l'inizio di un'ora, sarebbe forse meglio a questo punto rinviare la discussione del provvedimento in titolo direttamente alla seduta pomeridiana odierna.
ParlaMint-IT_2013-09-24-LEG17-Sed-108.u9	[[Domando di parlare.]] [[PRESIDENTE. Ne ha facoltà.]] Signor Presidente, chiedo scusa a lei e ai colleghi dell'Aula, ma ricordo che il calendario dei lavori della settimana è stato integrato con la seduta antimeridiana di oggi, chiedendo ai senatori di essere qui a mezzogiorno. Credo che un minimo di serietà ci dovrebbe essere, allora, sia nella programmazione che nel rispetto degli impegni presi: diversamente, ritengo sia stato inutile convocare la Conferenza dei Capigruppo per cambiare l'orario di convocazione dell'Assemblea. Volevo solo segnalare questo. [[Applausi dai Gruppi LN-Aut, PdL e M5S]] Siamo persone adulte, non possiamo ogni volta prenderci in giro facendo questi giochini, anche perché parliamo dello spostamento di oltre 300 persone che, è vero che fanno i senatori - credo tutti, peraltro, in maniera scrupolosa - ma hanno anche altri impegni. Chiedo dunque che queste cose non accadano più: gli impegni vanno rispettati da tutti, a cominciare dalle Commissioni competenti per materia.
ParlaMint-IT_2013-09-24-LEG17-Sed-108.u10	La ringrazio, senatore Volpi. Come lei saprà, la decisione di fissare a questa mattina alle ore 12 l'inizio dei nostri lavori è stata presa qui in Aula con l'accordo di tutti i Capigruppo, anche se la Conferenza dei Capigruppo aveva deciso diversamente. Prendiamo atto della sua segnalazione e non possiamo che convenire con lei sul fatto che sarebbe meglio non sprecare il tempo, ma impiegarlo al massimo. Ciò detto, rinvio il seguito della discussione del disegno di legge in titolo ad altra seduta.
ParlaMint-IT_2013-09-24-LEG17-Sed-108.u11	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna. Ricordo che il Senato tornerà a riunirsi in seduta pubblica oggi, alle ore 16, con lo stesso ordine del giorno. La seduta è tolta (ore 12,22).
