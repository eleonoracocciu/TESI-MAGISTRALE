ParlaMint-IT_2013-09-12-LEG17-Sed-102.u1	La seduta è aperta (ore 16,02). Si dia lettura del processo verbale. AMATI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2013-09-12-LEG17-Sed-102.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-09-12-LEG17-Sed-102.u3	L'ordine del giorno reca lo svolgimento di interpellanze e di interrogazioni. Saranno svolte per prime l'interpellanza 2-00034 e le interrogazioni 3-00011 e 3-00124 sulle prospettive industriali dello stabilimento ACC Compressors SpA di Mel (Belluno). Ha facoltà di parlare la senatrice Bellot per illustrare l'interpellanza 2-00034.
ParlaMint-IT_2013-09-12-LEG17-Sed-102.u4	Signora Presidente, signor Sottosegretario, onorevoli colleghi, l'interpellanza in esame è stata depositata i primi di giugno, ma nel corso di questi mesi la situazione in cui versa l'azienda cui essa si riferisce è cambiata. L'atto di sindacato ispettivo nasce comunque dall'ennesima situazione di emergenza che le nostre aziende troppo spesso si trovano a dover combattere a causa della gravissima crisi economica che tutti noi in questi mesi abbiamo evidenziato, ma anche di altri elementi che evidenzierò in sede di illustrazione. L'azienda è la ACC (ex Zanussi) di Mel, comune del bellunese, nata nel 1968 proprio per l'esigenza di ridare forza e fiducia ad un territorio colpito dalla catastrofe del Vajont, della quale quest'anno ricorre il cinquantennale; un territorio che quindi ha subito un grave disastro e che ha avuto bisogno di rialzarsi e di ricominciare proprio anche dal punto di vista produttivo, occupazionale ed economico. Questo è uno dei risvolti che una disgrazia comporta. Come ho illustrato nella premessa dell'interpellanza, l'annuncio dell'ACC di voler ricorrere alla procedura di amministrazione straordinaria è stato solo l'epilogo di una vicenda che purtroppo ha portato al collasso uno dei maggiori gruppi industriali italiani specializzato nella produzione di elettrodomestici. La situazione dell'azienda era precaria già dal 2012 e lo stabilimento, già in procedura concorsuale, aveva ridotto la propria attività, proprio per problemi di liquidità, a solo due giornate lavorative a settimana, quindi proprio a un limite vitale per l'azienda stessa; tra l'altro, ciò avveniva in una situazione d'insolvenza per circa 200 milioni di euro. Tutto ciò per una grave e continua mancanza di liquidità che aveva portato la situazione a precipitare, anche in seguito a un successivo e continuo diniego da parte degli istituti di credito di finanziamenti per tentare di dare avvio e respiro a un piano di ristrutturazione dell'azienda. A maggio di quest'anno, l'allora amministratore delegato, dottor Ramella, ha annunciato che una cordata di fornitori era interessata ad acquisire l'azienda, tuttavia per diverse motivazioni la possibilità di realizzare questo nuovo riavvio di produzione è venuta meno; ciò, tra l'altro, per la mancanza di una vera e concreta programmazione. A settembre, quindi pochi giorni fa, è stato nominato commissario straordinario, da parte del Ministero dello sviluppo economico, l'ex senatore Castro. Pertanto con questa nuova nomina vi è la speranza che una nuova gestione commissariale, dotata anche, dal punto di vista legislativo, di poteri d'intervento, potrà dare in due anni (questa è la scelta), se ci saranno i presupposti, continuità all'attività produttiva e, successivamente (in fase di stabilizzazione), trovare nuovi proprietari (se ci sarà questo iter ), quindi salvare occupazione e realtà produttiva del territorio; tutto ciò, ovviamente, negli anni concessi. Le vicende relative all'azienda ACC rappresentano una questione di grande rilievo per il territorio, perché questa impresa occupa circa 620 dipendenti, quindi un rilevante numero di persone, spesso appartenenti alla stessa famiglia, oltre all'indotto. Attualmente, da quando vi è questo commissario straordinario, l'azienda sta lavorando alacremente per ottenere commesse, cercando non solo di riavviare la produzione, un obiettivo che è stato raggiunto per il 2013, ma di programmare la produzione, per completare una campagna vendite per il 2014 che, pur con prezzi stracciati e quindi mirando a una riduzione dei costi di produzione, porti a realizzare un prodotto di eccellenza che sia competitivo sul mercato dal punto di vista della qualità e del prezzo. Si consideri infatti che la concorrenza sul mercato cinese della produzione dell'ACC è molto forte. L'obiettivo è di arrivare ad avere nel 2014 una capacità di produzione che permetta all'azienda di raggiungere il pareggio industriale. Dal punto di vista finanziario le cose sono molto più difficili e gli ostacoli sono maggiori; l'azienda non ha ancora superato la difficoltà di ottenere finanziamenti e i problemi di liquidità. A fronte di commesse e di ordinativi che si sono consolidati per quest'anno e per l'anno successivo, la difficoltà sta nel reperire liquidità per l'acquisizione dei prodotti principali, che sono la fonte della lavorazione e poi del prodotto finito. Alcuni fornitori, che sono creditori dell'azienda, sono disponibili a fornire le materie e i prodotti, ma con un pagamento del cento per cento del prodotto acquisito, e questo comporta un limite e una grande difficoltà ad avviare le attività dell'azienda e il processo di risanamento. Discostandomi dal contenuto specifico dell'interpellanza, la richiesta che poniamo al Governo è quella di avere una visione, una capacità, una volontà di aiutare queste aziende nel reperire risorse e finanziamenti dalle banche, alla luce fra l'altro di un programma e di una consolidata capacità di produrre e di dare lavoro, mantenere vivo un tessuto economico importante come quello del bellunese. Non solo. Vorrei che si ponesse attenzione, nella storia di questa azienda e in generale di tutte quelle che vivono simili situazioni, al ruolo dei fondi speculativi nella proprietà delle aziende: penso ai casi in cui c'è troppa finanza all'interno delle aziende, a scapito dei progetti di natura industriale e degli investimenti, che sono il cuore e la vera forza, la sostanza che poi permette all'azienda di incrementare nel tempo qualità, produttività e capacità di sostenere progetti a lungo termine. Credo che il Governo debba anche porre dei limiti e valutare la gravità di situazioni che purtroppo in più aziende si sono manifestate, avendo un occhio di riguardo e tentando di limitare queste azioni che purtroppo arrecano solo danni. Un intervento che il Governo potrebbe cercare di portare avanti in maniera forte e concreta e con tempistiche immediate è lo sblocco del credito IVA di tale azienda, che ammonta a 2,2 milioni di euro, una cifra notevole che le permetterebbe di ripartire con la produzione acquisendo e pagando le materie prodotte necessarie per produrre compressori. Chiedo pertanto al Ministero dell'economia e delle finanze un'azione, una procedura volta a sbloccare tale credito e ad immettere liquidità, considerato che 2,2 milioni di euro sono veramente tanti e in questo momento potrebbero veramente ridare fiato all'azienda. Il Governo ha dimostrato, per lo meno ha espresso questo indirizzo, di avere attenzione per il comparto dell'ELDOM, che in Italia è fortemente sviluppato e che il Ministero dello sviluppo economico ha definito fondamentale per l'economia del nostro Paese. Questa sarebbe un'ulteriore risposta alla programmazione e agli intenti che sono stati portati avanti negli incontri anche da parte del Ministero dello sviluppo economico. Credo che ci siano gli spazi per dare risposte concrete, anche in riferimento alle questioni che ho citato negli ultimi passaggi del mio intervento. Ritengo che tutto ciò sia fondamentale per dare risposta a un territorio. Il commissario straordinario ne ha dato prova subito, aggregando le realtà del territorio: lavoratori, rappresentanti sindacali, enti locali ed istituzioni, rivolgendosi anche ai fornitori, i quali, anche se chiedono il pagamento completo delle loro materie, restano ancora disponibili a rifornire l'azienda. Chiediamo che ci si rivolga agli istituti di credito, alle banche e a chi può fornire finanziamenti, senza dimenticare la questione del credito IVA che ho menzionato prima, per ridare forza e capacità produttiva ad un'azienda che nel suo contesto è sana, è un'eccellenza e ha ancora la capacità di produrre e dare lavoro a un territorio che ne ha veramente bisogno. PRESIDENTE. Il rappresentante del Governo ha facoltà di rispondere congiuntamente all'interpellanza testé svolta e alle interrogazioni 3-00011 e 3-00124.
ParlaMint-IT_2013-09-12-LEG17-Sed-102.u5	Signora Presidente, onorevoli senatori, i problemi in cui si trova la ACC Compressors SpA di Mel sono all'attenzione del Governo da tempo, e sicuramente l'interpellanza presentata dalla senatrice Bellot e le interrogazioni presentate dai senatori Santini e Piccoli colgono un tema di grande rilievo e di importanza cruciale per l'area del bellunese. La ACC Compressors, come ricordano gli interpellanti, è un'azienda nata da uno spin off di Electrolux. Attualmente le quote della società sono detenute da fondi d'investimento che hanno deciso di non procedere alla necessaria ricapitalizzazione, e negli atti di sindacato ispettivo si fa riferimento anche a questo che è un punto cardine della vicenda. L'intervento finanziario verso 1'ACC è assolutamente necessario per far fronte al rilancio della società a seguito delle vicende riportate dagli onorevoli interroganti, che hanno determinato tra l'altro il distacco della unità austriaca di ACC. Tale separazione ha ulteriormente indebolito la posizione finanziaria dello stabilimento di Mel. Per far fronte a tale indisponibilità da parte dei fondi proprietari a procedere alla ricapitalizzazione l'attuale gruppo dirigente si è attivato per individuare una soluzione societaria che prevedesse la partecipazione di una significativa parte dei creditori e l'impegno degli stessi a trasformare una parte del loro credito in equity e a finanziare la società con nuova liquidità. Su tali presupposti era prevista per la giornata del 5 giugno la presentazione del piano industriale asseverato, ai sensi della nuova disciplina in materia di concordato preventivo. Questa scadenza era stata decisa a seguito dell'incontro con il management dell'azienda e le organizzazioni sindacali tenutosi presso il Ministero dello sviluppo economico lo scorso 29 maggio. Nella giornata del 3 giugno il Ministero è stato informato che una parte dei nuovi soci non aveva presentato la formale adesione al progetto, con ciò determinando la rinuncia anche degli altri sottoscrittori e facendo decadere questa ipotesi che pure poteva avere un rilievo importante per consentire una ripresa della ACC. A questo punto, alla fine del mese di giugno la ACC ha adito il tribunale di Pordenone affinché dichiarasse l'insolvenza della medesima società ai sensi e per gli effetti del decreto legislativo n. 270 del 1999, recante la disciplina della amministrazione straordinaria delle grandi imprese insolventi. Accertata l'esistenza dei requisiti di legge, il tribunale ha dichiarato l'insolvenza della ACC in data 28 giugno 2013, nominando commissario giudiziale, su designazione del Ministro dello sviluppo economico, il dottor Maurizio Castro. Sulla base della relazione predisposta da quest'ultimo, con decreto in data 27 agosto 2013, il tribunale di Pordenone ha dichiarato l'ammissione alla procedura di amministrazione straordinaria della ACC e, da ultimo, con decreto in data 4 settembre 2013, il Ministro dello sviluppo economico ha provveduto alla nomina del commissario straordinario nella persona del dottor Maurizio Castro. Questo ha segnato una svolta nella vicenda, come ricordava poc'anzi la senatrice Bellot. Naturalmente l'obiettivo che il commissario è chiamato a perseguire è prima di tutto quello di mettere in sicurezza la prosecuzione dell'attività e dei rapporti di lavoro dell'azienda e cercare poi soluzioni che possano consentire di avere un futuro produttivo e occupazionale adeguato per la ACC. A questo scopo il commissario straordinario dovrà predisporre entro 60 giorni dall'apertura della procedura, il programma di prosecuzione delle attività dell'impresa, con le relative previsioni economico-finanziarie, le connesse modalità di copertura del fabbisogno e le concrete ipotesi di sbocco futuro della procedura. Quindi, ora siamo in attesa del piano del commissario e naturalmente, non appena ci sarà questo piano, il Governo sarà pronto a riferire al Senato e agli stessi senatori interpellanti quali sono le prospettive che si determineranno alla luce del piano stesso. Per quanto concerne la situazione occupazionale, il Ministero del lavoro ha seguito la vicenda e il 10 settembre 2012 la società ACC e le organizzazioni sindacali di categoria hanno sottoscritto un verbale di accordo che prevede, anche al fine di ridurre l'impatto occupazionale delle misure di ristrutturazione, il ricorso alla cassa integrazione guadagni straordinaria «per ristrutturazione per complessità dei processi produttivi» a decorrere dal 13 ottobre 2012, per la durata di dodici mesi. L'intervento della cassa integrazione guadagni straordinaria interessa i siti di Mel e Pordenone e riguarda un massimo di 622 unità, pari all'intero organico dei due siti interessati. Si ricorda, infine, che, come i senatori sanno benissimo (do quindi questa informazione per completezza, anche se è superflua), con l'apertura della procedura di amministrazione straordinaria è applicabile il trattamento di integrazione salariale, ai sensi della legge n. 236 del 1992, che ne prevede l'utilizzo per tutta la durata dell'attività del commissario (e quindi in base al programma che poi il commissario stesso presenterà). Continueremo quindi a seguire con grande attenzione la vicenda della ACC che - ripeto - è molto importante sicuramente per il territorio bellunese, ma anche per l'intero settore dell'elettrodomestico nel nostro Paese e, alla luce del programma del commissario straordinario, potremo fornire ulteriori informazioni al Senato.
ParlaMint-IT_2013-09-12-LEG17-Sed-102.u6	[[Domando di parlare.]] [[PRESIDENTE. Ne ha facoltà.]] Signora Presidente, voglio ringraziare il Governo e il sottosegretario De Vincenti per quanto ci ha riferito. In effetti la situazione ha avuto l'evoluzione che è stata rappresentata in questa sede e ciò ci permette di utilizzare questo spazio riservato allo svolgimento di interpellanze e interrogazioni per proseguire nella valutazione delle necessità che oggi riguardano l'azienda. Come sappiamo, ci troviamo in una situazione molto delicata per le questioni finanziarie che hanno portato all'amministrazione straordinaria, per i risvolti qui rappresentati riguardanti i rapporti con lo stabilimento austriaco e per il fatto che il settore dell'elettrodomestico si trova in un momento particolarmente critico in tutto il Paese: ricordo infatti che l'ACC è un'azienda che opera direttamente nella componentistica del settore dell'elettrodomestico. Le esigenze immediate sono esattamente quelle che sono state ricordate. Il piano del commissario straordinario sta andando avanti, e a questo proposito vorrei focalizzare un punto: credo che sia davvero molto importante riuscire a supportare l'azione del commissario, che sembra già essere abbastanza efficace sul piano del recupero dei volumi produttivi. Ci sono infatti notizie recenti che danno buone speranze sulla capacità di recuperare quote di volumi produttivi, e quindi non solo di rimettere l'azienda in attività, ma anche di portarla rapidamente ad avere un'attività redditizia. Il problema, come ha sottolineato la collega Bellot, riguarda il fatto che naturalmente questo impatta con le esigenze finanziarie e di liquidità, in particolare di risorse per sostenere questo volume di produzione, perché, data la situazione dell'azienda, naturalmente i fornitori esigono pagamenti molto rapidi. Ci sono due questioni, a mio avviso, che noi intendiamo chiedere al Governo, se può farsene interprete anche in maniera diretta. La prima riguarda lo sblocco dei crediti IVA, pari a 2,2 milioni di euro, che darebbero ovviamente una grossa boccata d'ossigeno, ma che non basterebbero, anche se sarebbero molto importanti ed urgenti. L'altra necessità è quella, utilizzando anche i recenti strumenti previsti dal decreto del fare (in particolare il fondo di garanzia per il credito), di individuare con questa azienda - visti i presupposti e il ruolo strategico che ha nel settore dell'elettrodomestico, e visto anche il fatto che le premesse di sviluppo dei volumi sono positive - una linea di credito, diciamo un sostegno, da parte del fondo di garanzia, che permetta il pieno dispiegamento dell'attività produttiva e, conseguentemente naturalmente anche la possibilità di costruire l'ingresso di possibili nuovi soci, di individuare partner sia commerciali, sia produttivi, in un mercato che è difficile, ma in cui, per la sua storia e per la sua qualità, questa azienda ha una posizione di leadership, certamente appannata negli ultimi anni, ma ancora ricostruibile, se riuscisse a dispiegare in pieno le sue facoltà. Questo naturalmente avrebbe effetti assolutamente positivi anche per l'occupazione, perché permetterebbe di rientrare rapidamente dall'uso degli ammortizzatori sociali. Diamo atto al Governo del fatto che questi sono stati approvati in tempo debito, ma ovviamente noi vorremmo che fossero usati il meno possibile, cioè che il più rapidamente possibile si tornasse ad avere l'intera occupazione all'interno dell'azienda. Ma, perché questo succeda, servirebbero questi due interventi specifici, oltre al quadro generale strategico qui rappresentato, quindi lo sblocco dei crediti IVA e una linea di credito robusta, che permettessero di sostenere lo sforzo produttivo che in questi mesi si sta rendendo possibile e che sembrerebbe anche essere di ottime dimensioni. Mi fermo qui. Naturalmente ci sono tutte le osservazioni che la collega ha fatto e che io ripropongo sulla velenosità dell'utilizzo finanziario delle presenze dentro le aziende. Quest'azienda paga l'uso speculativo di fondi finanziari che non hanno badato minimamente alla produzione, ma hanno badato solo a spremere le possibilità finanziarie dell'azienda stessa. Questo ripropone il tema di saper distinguere sempre, nell'uso del credito, tra l'uso diretto e produttivo e l'uso invece speculativo. Questo è un tema generale, come sappiamo, ma in questo caso lo troviamo proprio come uno degli elementi di grande criticità dell'azienda.
ParlaMint-IT_2013-09-12-LEG17-Sed-102.u7	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario, che così puntualmente e in modo sintetico ha riassunto una storia che è davvero complicata. Riporto il punto della mia interrogazione: produzione strategica per il bellunese, ma produzione strategica anche per l'intero Paese. Voglio ricordare che in Veneto possediamo, credo a vantaggio di tutta l'Italia, dell'intera filiera (dall'università allo sviluppo, alla ricerca) che riguarda la produzione di compressori, il cuore strategico della tecnologia del freddo. Chiedevo di sapere quali fossero i possibili interventi a brevissimo, a medio e a lungo termine. Mi soffermo brevissimamente sulla risposta, formulando anche ulteriori richieste al Governo. La prima è di carattere generale. Mi pare - come è stato detto poco fa - che sia piuttosto evidente come sia necessario promuovere azioni di seria vigilanza in merito alle modalità con le quali i fondi d'investimento di profilo esclusivamente finanziario operano, dimenticando l'orientamento e la vocazione industriale, dal contenuto anche rilevante (com'è il caso in esame) delle nostre aziende, depauperandole e svuotandole. Quindi, credo che il pubblico debba porsi il problema dei modi con cui controllare queste attività. Il caso della ACC di Mel è quello di un'azienda che, in dieci anni, è stata letteralmente svuotata di capacità e di autonomia finanziaria. Quindi, vi propongo di immaginare qualcosa - uno strumento legislativo - che permetta, nei limiti della libera intrapresa di ciascuno, di controllare queste modalità. Anche perché, rimanendo nell'ambito della provincia di Belluno, spostandosi solo di qualche chilometro, in questi giorni sta divenendo evidente il caso di Ideal Standard, produttore di sanitari nel settore della ceramica. A partire da un preciso progetto di rilancio industriale presentato qualche giorno fa, lo stabilimento bellunese è stato riconosciuto come il cuore pulsante del gruppo e lo stabilimento da salvare; ciononostante, di fatto, in questi giorni viene rimesso in gioco, per ragioni che mi sfuggono, ma che certamente attengono agli interessi del fondo di investimento che lo possiede. Il tema è quindi particolarmente importante. Trascuriamo il fatto locale e allarghiamo il focus : è un tema di interesse per l'intero Paese. Desidero ringraziare il Ministero: nei giorni in cui ho presentato l'interpellanza si parlava del dottor Maurizio Castro, ma oggi questa è una realtà (ed è una realtà importante). Lo devo ringraziare perché - è stato detto - con la sua squadra ha recuperato circa 3.600.000 pezzi di produzione l'anno, il che permette, alle condizioni attuali, l'equilibrio economico. Dell'equilibrio finanziario - ahimè - ne riparleremo, ma almeno abbiamo già raggiunto il volume che permette l'equilibrio economico aziendale. Con la sua squadra è pronto a riportare l'azienda nell'alveo naturale. Naturalmente il problema è di carattere finanziario e - mi viene da usare una parola impropria - è inqualificabile l'atteggiamento del credito che non riesce a sostenere le attività produttive: gli istituti di credito, infatti, non concedono qualche milione di euro di liquidità a brevissimo. Questo potrebbe davvero compromettere il rilancio dell'attività strategica per l'intero Paese. Dico anche, come comunicazione, che il territorio non è stato a guardare. Ad, esempio nella fornitura del gas, grazie alla presenza dei Comuni in un grosso player nazionale, è stato possibile ottenere delle condizioni a prescindere dalle garanzie. Quindi questo è sempre nel novero della possibilità finanziaria dell'azienda. Mi associo alla richiesta di sbloccare questo credito IVA, perché è davvero importante. Non è stato detto, e lo aggiungo come dato, che lo stipendio di luglio è stato pagato solo in parte, mentre lo stipendio di agosto è stato congelato. Ben venga la notizia dell'attivazione della cassa integrazione dal 13 ottobre, ma se il credito non venisse sbloccato, questo costituirebbe un problema davvero importante in un ambito particolare: come noto, infatti, 660 famiglie all'interno di un territorio che conta 207.000 abitanti, sono una questione piuttosto complessa.
ParlaMint-IT_2013-09-12-LEG17-Sed-102.u8	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la risposta, che sicuramente fa notare l'attenzione che c'è per questa azienda e per l'intero comparto, in relazione al quale gli interpellanti hanno manifestato la necessità di dare respiro e di permettere, quindi, di avere la liquidità necessaria. Come evidenziato, gli sforzi dal territorio ci sono: tra questi, anche la volontà degli stessi lavoratori disposti a lavorare, come ha evidenziato il senatore Piccoli, in una situazione di non stipendio (e sappiamo cosa ciò voglia dire di questi tempi per le famiglie). Tra l'altro, si tratta di un'azienda di dimensioni notevoli, dove spesso lavorano moglie e marito e - addirittura - anche figli: stiamo quindi parlando di una situazione economica che ricade fortemente sulle famiglie. Auspichiamo che ci siano a breve degli spazi. La risposta più veloce da dare è lo sblocco di un importo che può sembrare non importante nel complesso dell'operazione di rilancio, ma che invece è sicuramente importante per lo meno per far fronte alle necessità impellenti del momento. Adesso aspettiamo magari di avere notizia, anche a breve, su quella che sarà poi l'azione dopo che sarà stato presentato il piano di riavvio dell'azienda stessa. Potremmo eventualmente avere aggiornamenti sui futuri interventi del Governo in risposta alle interrogazioni.
ParlaMint-IT_2013-09-12-LEG17-Sed-102.u9	Segue l'interrogazione 3-00185 sulla ridefinizione dei presidi dei Carabinieri in provincia di Benevento. Il rappresentante del Governo ha facoltà di rispondere a tale interrogazione.
ParlaMint-IT_2013-09-12-LEG17-Sed-102.u10	Signora Presidente, colleghi, interroganti, prima di affrontare nel merito la questione posta con l'atto di sindacato ispettivo, è opportuno soffermarmi brevemente sull'importante e indiscusso ruolo che l'Arma dei carabinieri svolge nell'ambito dell'ampia missione affidata alle Forze armate per la difesa del Paese e la salvaguardia delle libere istituzioni. Come sapete, l'Arma non solo concorre alla difesa integrata del territorio nazionale, ma partecipa anche alle operazioni per il mantenimento e il ristabilimento della pace e della sicurezza internazionale, contribuisce alle attività volte alla ricostruzione e al ripristino dei corpi di polizia locali nei teatri operativi, garantisce i servizi di sicurezza delle rappresentanze diplomatiche e consolari all'estero ed esercita le funzioni di polizia militare, in via esclusiva per tutte le Forze armate. Fatta questa premessa, per quanto concerne l'opportunità di accorpare le stazioni dei Carabinieri di Sant'Agata de' Goti, Dugenta e Telese Terme - come auspicato dal senatore interrogante - sottolineo che tali stazioni, competenti sugli omonimi Comuni e, rispettivamente, su quelli di Durazzano, Limatola e Castelvenere, non sono incluse in alcuno dei progetti, recentemente avviati dall'Arma dei carabinieri, di razionalizzazione del dispositivo territoriale e non risultano, allo stato, interessate da altre proposte ordinative; ciò in considerazione della riconosciuta e indubbia funzionalità dell'attuale assetto istituzionale operante nell'area geografica interessata. Prima di concludere, vorrei quindi porre in risalto - e rassicurare il senatore - come l'Arma dei carabinieri abbia sempre posto notevole e costante attenzione nel perseguimento di un dispositivo territoriale efficiente e adeguato per l'assolvimento dei propri compiti istituzionali, tra cui quello della tutela della sicurezza dei cittadini e del territorio.
ParlaMint-IT_2013-09-12-LEG17-Sed-102.u11	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la sua presenza e sottolineo che la premessa fatta è più che dovuta, poiché il ruolo dei nostri Carabinieri va ricordato, e certamente l'Arma dei carabinieri ha sempre posto notevole e costante attenzione al perseguimento di un dispositivo territoriale efficiente ed adeguato (i nostri ragazzi lavorano per noi e per la Patria). Tuttavia, noto che tali premesse hanno occupato metà dell'intervento. La sostanza propria della risposta, quindi, non solo è breve rispetto all'ampiezza formale dedicata, ma anche proprio nella sua stessa sostanza. In verità, la richiesta fatta viene direttamente dai cittadini, perché - lo ricordo prima a me stesso - noi siamo semplici portavoce: non siamo venuti qua per fare quello che pensiamo noi o ciò che pensa eventualmente il partito, ovvero quattro o cinque persone che si chiudono in una stanza. No, noi siamo i portavoce dei cittadini, e i cittadini di quella zona chiedono, ancora una volta, al Ministro - e a gran voce - che vengano presi dei provvedimenti e l'accorpamento delle stazioni dei Carabinieri di Dugenta (Benevento), Telese Terme (Benevento) e Sant'Agata dè Goti, in modo da istituire una tenenza dei Carabinieri a Sant'Agata de' Goti, che avrebbe proprio il compito di svolgere le funzioni di polizia nei Comuni di Dugenta, Durazzano, Sant'Agata de' Goti, Limatola, ad esclusione della stazione di Telese Terme, in quanto è già presente un commissariato di polizia. Questo garantirebbe una maggiore sicurezza dei cittadini. Se invece il Ministro non ritiene opportuno, come sembra, avviare tale processo di razionalizzazione del dispositivo territoriale, perché attualmente non previsto, a questo punto i cittadini chiedono l'eliminazione delle scorte - se ci sono ancora - degli ex Presidenti di Camera e Senato e una riduzione drastica delle scorte per i Ministri, i parlamentari e i Presidenti di Camera e Senato, per impegnare così la somma risparmiata nell'incremento della sicurezza dei semplici cittadini, che pagano tasse molto alte e hanno il diritto di godersi in serenità i propri territori con la propria famiglia. Cito qualche episodio recente relativamente a Sant'Agata de' Goti. Il 9 settembre, verso le ore 22, in via Reullo, quattro individui a volto coperto, armati di pistola e fucili, si sono introdotti in uno stabile con due abitazioni occupate da due sorelle e, dietro minaccia, hanno costretto le vittime a farsi consegnare oro, soldi, due televisioni e altrettanti personal computer portatili. Per quanto riguarda, invece, i furti, nello specifico a danno di commercianti, nella notte tra domenica 8 e lunedì 9 settembre si è anche sfiorata la tragedia. Infatti, intorno alle ore 2, due malviventi giunti a via Sant'Antonio Abate, a bordo di una monovolume Renault Scénic, hanno rubato 20 bombole di GPL dal deposito di una rivendita per prodotti agricoli, ubicata di fronte all'istituto di istruzione superiore «Sant'Alfonso Maria de' Liguori». Il commerciante santagatese, abitante nei pressi del magazzino, svegliato dai rumori, ha urlato dal balcone mettendo in fuga i due balordi. Qualche bombola è addirittura caduta, fortunatamente senza scoppiare. I cittadini chiedono a gran voce innanzitutto di non pensare soltanto a prendere soldi dalla sicurezza per eventualmente compiacere una sola persona, ossia, come accade peraltro da vent'anni, Silvio Berlusconi. Quindi, va benissimo l'eliminazione dell'IMU, sulla prima casa ma che la copertura di tale misura non si trovi riducendo i fondi destinati al personale delle forze dell'ordine e quindi alla sicurezza. I cittadini chiedono normalità, null'altro.
ParlaMint-IT_2013-09-12-LEG17-Sed-102.u12	Segue l'interrogazione 3-00200 sull'immissione in ruolo dei vincitori di concorso nelle Forze armate nel 2012. Il rappresentante del Governo ha facoltà di rispondere a tale interrogazione.
ParlaMint-IT_2013-09-12-LEG17-Sed-102.u13	Signora Presidente, onorevoli senatori, in via preliminare faccio notare che, a carattere generale, la questione relativa all'intervento in chiave riduttiva delle unità da reclutare nell'ambito del concorso richiamato dal senatore Cardiello è stata già affrontata di recente in risposta ad un atto dell'onorevole Rosato. Pertanto, come già rappresentato nell'ambito della predetta risposta, non posso che confermare che tale questione deve porsi in relazione alla stringente necessità di pervenire a risparmi per effetto della cosiddetta spending review, prevista dal decreto del Presidente del Consiglio dei ministri del 30 aprile 2012, che ha imposto a tutte le amministrazioni di concorrere concretamente alla riduzione della spesa pubblica. Conseguentemente, è stato inevitabile per questa amministrazione intervenire drasticamente, operando un indispensabile ridimensionamento delle spese relative al settore del personale della Difesa, con conseguenti ripercussioni anche sull'entità complessiva dei reclutamenti previsti nel 2012, per l'esercito, la marina e l'aeronautica. Tale intervento in chiave riduttiva evidentemente ha interessato, in varia misura, anche il reclutamento del personale dei diversi ruoli delle Forze armate, tra cui anche i volontari in ferma prefissata quadriennale, i cosiddetti VFP 4. Nel merito, si ribadisce che con tale intervento - peraltro rientrante nella facoltà dell'amministrazione, così come previsto nel bando concorsuale - si è inteso, tra l'altro, guardare anche in prospettiva, nel senso di salvaguardare, il più possibile, il personale coinvolto, immettendo in ferma quadriennale un numero di unità tali da consentire alle stesse adeguate possibilità di transito nei ruoli del servizio permanente. Ciò premesso, venendo alla presunta mancata immissione dei vincitori del concorso indetto per il 2012, rassicuro il senatore Cardiello che, secondo le indicazioni del competente Stato maggiore dell'esercito, tutti i 2.075 VFP 4 vincitori sono stati regolarmente incorporati nelle Forze armate. Ciò è avvenuto attraverso due distinti momenti di immissione, rispettivamente in data 21 agosto 2012 (1.375 unità) e in data 5 marzo 2013 (700 unità). A tal riguardo, si fa osservare che la riduzione dei posti disponibili, rendendo necessaria la modifica del bando di arruolamento, ha comportato anche la ridefinizione delle tempistiche delle successive fasi di selezione e incorporazione dei candidati.
ParlaMint-IT_2013-09-12-LEG17-Sed-102.u14	[[Domando di parlare.]] [[PRESIDENTE. Ne ha facoltà.]] Signora Presidente, il Sottosegretario ha citato la spending review per giustificare il ridimensionamento e la razionalizzazione della spesa pubblica, in particolar modo nel settore della difesa. Ritengo allora doveroso dire a lei, signor Sottosegretario, e al suo Ministero che, in effetti, le notizie fornite - so che lei è una persona seria e perbene - non mi risultano, nel senso che, allo stato, ci sono migliaia di ragazzi che hanno promosso un ricorso al tribunale amministrativo del Lazio per poter ottenere un'ordinanza o, eventualmente, una sentenza affinché il Ministero della difesa ottemperi all'assunzione di questi ragazzi. Signor Sottosegretario, lei, è un uomo del Sud e sa bene che per l'80 per cento i ragazzi in ferma volontaria annuale e quadriennale provengono dal Mezzogiorno d'Italia, cioè da zone tristemente note per l'alto tasso di criminalità organizzata, e questi ragazzi che nutrono una speranza per il futuro e partecipano ad un concorso secondo me non possono essere trattati in questo modo. Le dico io le cifre del concorso e quanti e quali sono stati assunti nelle Forze dell'ordine, perché a volte si finisce nel ridicolo. Il Ministero della difesa nell'ottobre del 2011 ha indetto un concorso per il 2012 per il reclutamento di 3.756 volontari suddivisi tra Marina militare, Esercito ed Aeronautica militare. I posti poi sono stati addirittura aumentati e portati a 4.230. Successivamente i candidati idonei nelle graduatorie vengono ridotti a 2.075 posti. Quindi, circa la metà degli idonei viene esclusa dal concorso. A questo punto, mi pongo un problema: è possibile indire un concorso per il reclutamento di un certo numero di persone per poi ampliarlo e, una volta uscita la graduatoria, ridurlo di nuovo della metà? Non riesco a capire. Spogliandomi della veste politica, guardo la questione da genitore di un figlio che partecipa ad un concorso spendendo dei soldi, lo vince, viene dichiarato idoneo e poi gli si dice che non può partire più perché i posti messi a concorso sono stati ridotti. Ma poi cosa succede (ed ecco che entriamo nella fase del ridicolo e nella farsa)? Nel 2013 viene indetto un concorso analogo, ferma restando la graduatoria dei 2.075. Mi chiedo, allora: è pensabile indire un nuovo concorso per altri 2.000 posti o è più facile, nell'ottica della spending review, assumere i ragazzi risultati idonei nel precedente concorso? Se vogliamo applicare la spending review, allora dovremmo assumere i ragazzi risultati idonei. In questo modo si conseguirebbero dei risparmi, perché indire un concorso per 2.000 persone, oltre alle spese che devono sostenere i ragazzi, comporta spese per lo Stato. Non sarebbe più facile far scorrere la graduatoria e chiamare in servizio questi ragazzi? Quindi, signor Sottosegretario (so che in questo momento ci stanno guardando migliaia di ragazzi, perché, come lei sa, sul web ci si passa la voce), mi auguro che il Ministero della difesa possa assumere un impegno nei confronti dei ragazzi che sono stati dichiarati idonei e attendono una risposta nell'immediato. Le chiedo pertanto di interporsi con il Ministro della difesa affinché si faccia scorrere la graduatoria e si chiamino in servizio questi ragazzi, perché molti credono alla divisa, credono nel futuro del Paese. La ringrazio per la celerità nella risposta, ma le chiederò un impegno, anche successivo (so che lei è un uomo di parola). In seguito incontreremo questi ragazzi, i quali oltre al danno hanno avuto anche la beffa: hanno dovuto anticipare oltre 600 euro per il ricorso al TAR.
ParlaMint-IT_2013-09-12-LEG17-Sed-102.u15	Lo svolgimento dell'interpellanza e delle interrogazioni all'ordine del giorno è così esaurito.
ParlaMint-IT_2013-09-12-LEG17-Sed-102.u16	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-09-12-LEG17-Sed-102.u17	Il Senato tornerà a riunirsi in seduta pubblica martedì 17 settembre, alle ore 16, con il seguente ordine del giorno: (Vedi ordine del giorno) La seduta è tolta (ore 16,51).
