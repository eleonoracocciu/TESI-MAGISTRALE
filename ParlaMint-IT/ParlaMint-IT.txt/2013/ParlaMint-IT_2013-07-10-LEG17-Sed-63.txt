ParlaMint-IT_2013-07-10-LEG17-Sed-63.u1	La seduta è aperta (ore 9,46). Si dia lettura del processo verbale. BARANI, segretario, dà lettura del processo verbale della seduta antimeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2013-07-10-LEG17-Sed-63.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-07-10-LEG17-Sed-63.u3	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 9,48).
ParlaMint-IT_2013-07-10-LEG17-Sed-63.u4	[[Domando di parlare.]] [[PRESIDENTE. Ne ha facoltà.]] Signor Presidente, intervengo per chiederle formalmente la convocazione di una Conferenza dei Capigruppo, analogamente a quanto sta già accadendo alla Camera dei deputati su richiesta del mio collega, fatta pervenire al Presidente della Camera, per le vie brevi, nella serata di ieri. Così come il Gruppo della Camera dei deputati, abbiamo esigenza di rappresentare alla Conferenza dei Capigruppo la necessità di indire una riunione di Gruppo urgente, che ci impegni sui temi della politica di queste ultime ore. Quindi, signor Presidente, mi permetto di formulare questa richiesta, affinché se ne possa discutere e possa essere accolta, nel solco della consuetudine parlamentare che ha visto sempre particolare attenzione alle richieste di interi Gruppi per momenti di riunione e di riflessione politico-parlamentare.
ParlaMint-IT_2013-07-10-LEG17-Sed-63.u5	[[Domando di parlare.]] [[PRESIDENTE. Ne ha facoltà.]] Signor Presidente, è prassi del Senato della Repubblica che se un Capogruppo chiede la convocazione della Conferenza dei Capigruppo questa gli venga concessa: penso quindi che ciò debba accadere anche in questa circostanza. Naturalmente non posso non sottolineare la necessità che le scadenze, i termini e la continuità della nostra discussione sul disegno di legge costituzionale che precederà l'esame delle riforme non subiscano alcun rallentamento. Stiamo discutendo di una materia di grandissima rilevanza e di grandissima delicatezza. All'esito di questa discussione è legato anche - mi permetta di dire - il destino del nostro Paese. Quindi si faccia la Conferenza dei Capigruppo e si tenga presente la necessità di dare continuità alla discussione sulle riforme costituzionali.
ParlaMint-IT_2013-07-10-LEG17-Sed-63.u6	[[Domando di parlare.]] [[PRESIDENTE. Ne ha facoltà.]] Signor Presidente, anch'io credo che vada sottolineato il momento particolare che viviamo. Abbiamo iniziato nei giorni scorsi una lunga discussione che ha anche lo scopo di ricostituire un patto fiduciario tra le istituzioni e il Paese. Il senso del lavoro di questi giorni in fondo è questo, però il nostro è anche un Paese che ha bisogno di vedere le proprie tensioni ricondotte dentro un confronto civile e non ha bisogno di ulteriori momenti di esasperazione del confronto e del dibattito. Pertanto, concordo sull'esigenza di convocare la Conferenza dei Capigruppo; credo che tale richiesta debba essere accolta dalla Presidenza. Così come ha sottolineato il senatore Zanda, sin da questa settimana, ma anche dalla prossima, facciamo in modo che il calendario non subisca interruzioni nel prosieguo di argomenti importanti: oggi il disegno di legge costituzionale, la mozione sul nostro sistema di difesa e altri provvedimenti che sono in calendario. Credo che tutto ciò non debba subire dei ritardi. Quindi, nell'accogliere la richiesta che il presidente Schifani ha avanzato, credo che debba anche essere tenuto presente il quadro generale dentro il quale stiamo lavorando.
ParlaMint-IT_2013-07-10-LEG17-Sed-63.u7	[[Domando di parlare.]] [[PRESIDENTE. Ne ha facoltà.]] Signor Presidente, è evidente a tutti che questo è un momento molto difficile. Sappiamo tutti quello che è successo in questi giorni. Il presidente Schifani ha chiesto tempo e la Lega Nord è d'accordo. Il PdL è uno dei maggiori partiti che sostengono questo Governo, quindi siamo perfettamente d'accordo che questi fatti debbano essere chiariti, e siamo d'accordo anche sulla convocazione urgente della Conferenza dei Capigruppo.
ParlaMint-IT_2013-07-10-LEG17-Sed-63.u8	[[Domando di parlare.]] [[PRESIDENTE. Ne ha facoltà.]] Signor Presidente, quando un Presidente di Gruppo chiede la convocazione della Conferenza dei Capigruppo è ovvio, almeno per quanto ci riguarda, che se ne tenga conto e che si riuniscano i Capigruppo. Ma a me preme sottolineare che il Parlamento, in questo caso il Senato, non credo debba nel modo più assoluto interrompere la propria attività e i propri lavori per soffermarsi su questioni che riguardano la libera autonomia di un altro potere. Capisco la situazione complicata anche dal punto di vista politico, ma non credo che noi possiamo neanche lontanamente pensare di poter discutere anche solo la fissazione della data di un'udienza; sarebbe assolutamente inaccettabile. Credo, peraltro, che non saremmo neanche i soli a non volere neanche lontanamente prendere in considerazione una tale ipotesi. Ieri abbiamo discusso molto, mi pare, dell'autonomia del Parlamento: questo ovviamente deve valere però, oltre che nel senso del rispetto della nostra autonomia, anche nei confronti dell'autonomia degli altri poteri del nostro Stato.
ParlaMint-IT_2013-07-10-LEG17-Sed-63.u9	[[Domando di parlare.]] [[PRESIDENTE. Ne ha facoltà.]] Signor Presidente, come hanno già ribadito altri colleghi, noi certamente accogliamo la richiesta avanzata dal senatore Schifani, ma ci permettiamo di ribadire come non sia impellente soltanto il lavoro prospettato dal senatore Zanda (e contro cui noi ieri abbiamo esplicitato le nostre posizioni, perché sulle riforme costituzionali e sul tentativo di forzare la Costituzione il nostro no è stato abbastanza netto e chiaro): noi riteniamo che ci sia tanto altro da fare. Noi ci stiamo battendo affinché si restituisca centralità e pertanto dignità all'istituzione parlamentare. Era il senatore Tarquinio, quindi un senatore del Gruppo Pdl, che ieri rimarcava l'assoluta indifferenza con cui si svolgeva il dibattito; quindi colgo positivamente le parole della collega De Petris che ci invitava tutti nei fatti - e non soltanto nelle parole - a predicare ma poi anche a praticare la distinzione dei poteri, che è un fondamento del nostro ordine democratico. Ieri abbiamo saputo che un'importante agenzia di rating ha declassato il Paese, quindi penso che ci siano tante emergenze, e non soltanto quella di un singolo. [[Applausi dal Gruppo M5S e del senatore Palermo.]]
ParlaMint-IT_2013-07-10-LEG17-Sed-63.u10	[[Domando di parlare.]] [[PRESIDENTE. Ne ha facoltà.]] Signor Presidente, intervengo molto brevemente soltanto per comunicarle l'adesione del nostro Gruppo alla proposta del collega Schifani.
ParlaMint-IT_2013-07-10-LEG17-Sed-63.u11	[[Domando di parlare.]] [[PRESIDENTE. Ne ha facoltà.]] Signor Presidente, intervengo innanzitutto per prendere atto delle dichiarazioni svolte e ringraziare i colleghi intervenuti a nome dei loro Gruppi per aver accolto sostanzialmente quella che è la celebrazione di una prassi, cioè di non opporsi alla richiesta di un Capogruppo di convocare una Conferenza dei Capigruppo. Con questo mio intervento, signor Presidente, intendo chiarire all'intera Aula che il mio Gruppo ha votato convintamente la mozione che ha tracciato il percorso delle riforme, da noi fortemente volute in questa legislatura e condivise. Lo abbiamo fatto con convinzione; sono intervenuto io personalmente a nome del mio Gruppo per ribadire il nostro impegno, che si è poi trasformato in fattiva attività dei componenti della Commissione affari costituzionali e dello stesso ministro Quagliariello, esponente del mio partito, che ha dato luogo alla realizzazione di un progetto ampiamente condiviso, nel solco della mozione già approvata, in un clima di responsabilità e di collaborazione. Certamente, da parte di qualche Gruppo si possono anche non condividere alcuni aspetti, ma questo fa parte della normale logica della democrazia, guai se non fosse così. Il nostro intento rimane immutato. Vorrei rassicurare i colleghi che l'eventuale sospensione dei lavori parlamentari non inficerà né indebolirà la nostra consapevolezza dell'esigenza della riforma del modello di Stato e della Parte II della Costituzione. Siamo quindi pronti in ogni caso a fare in modo che il tempo eventualmente non utilizzato per l'esame di questo disegno di legge importante possa essere recuperato, in una logica volta ad individuare percorsi alternativi, perché non intendiamo frapporci a questo disegno e a questa strategia da noi condivisa. Vi è un momento, signor Presidente, in cui le forze politiche parlamentari (perché noi in Parlamento rappresentiamo la nostra forza politica al più alto livello) avvertono il bisogno di riunirsi per discutere, e lo fanno nel rispetto delle regole, in un dibattito interno (ciò avverrà nel nostro Gruppo, così come in quello della Camera). Credo che tutto c'è rientri nel solco della piena e sana democrazia. È indubbio che stiamo vivendo come partito un momento estremamente difficile. Chiediamo, sommessamente ma con convinzione, rispetto delle nostre esigenze. Concludo ribadendo che questa sospensione non arrecherà un pregiudizio temporale irreparabile alla scansione dei tempi di discussione di un disegno di legge costituzionale che abbiamo condiviso, condividiamo e condivideremo in questa legislatura, perché ci sta a cuore la riforma del Paese. [[Applausi dal Gruppo PdL.]]
ParlaMint-IT_2013-07-10-LEG17-Sed-63.u12	[[Domando di parlare.]] [[PRESIDENTE. Ne ha facoltà.]] Signor Presidente, intervengo a conferma della richiesta avanzata dal presidente Schifani, nel nome di un gentlemen's agreement che quest'Aula riconosce, ma anche in condivisione delle ultime parole con cui egli ha chiuso il suo intervento.
ParlaMint-IT_2013-07-10-LEG17-Sed-63.u13	Onorevoli colleghi, alla luce della richiesta del capogruppo senatore Schifani, e tenuto conto dell'adesione alla stessa di tutti i Gruppi, sostanzialmente, secondo un gentlemen's agreement, anche se all'ordine del giorno di oggi c'è il seguito della discussione dei disegni di legge costituzionale, ci sono le votazioni, io convoco la Conferenza dei Capigruppo per le 11,30. Sospendo pertanto la seduta, che riprenderà dopo la conclusione della riunione dei Capigruppo. (La seduta, sospesa alle ore 10,02, è ripresa alle ore 13,08). Riprendiamo i nostri lavori. La Conferenza dei Presidenti dei Gruppi parlamentari ha previsto, a maggioranza, che oggi pomeriggio l'Assemblea e le Commissioni non tengano seduta. L'esame dei disegni di legge di riforma costituzionale riprenderà domani mattina per concludersi entro domani sera, senza orario di chiusura. Conseguentemente, il previsto question time non avrà luogo. La Conferenza dei Capigruppo ha inoltre approvato il nuovo calendario dei lavori, che prevede sedute fino all'8 agosto, dal lunedì pomeriggio al venerdì mattina. Nel pomeriggio di lunedì 15 luglio verranno esaminate le mozioni sulla partecipazione dell'Italia al progetto dell'aereo F35. Nella restante parte della prossima settimana saranno discussi il decreto-legge sull'IMU e ammortizzatori sociali e il disegno di legge di istituzione della Commissione parlamentare antimafia. Il calendario dei lavori delle settimane successive darà priorità all'esame dei decreti-legge presentati in prima lettura al Senato e quindi a quelli che saranno trasmessi dalla Camera dei deputati. Pertanto, nella settimana dal 22 al 26 luglio, l'Assemblea discuterà i decreti-legge in materia di occupazione e sull'esecuzione della pena; nelle settimane successive i decreti-legge, attualmente in corso di esame presso la Camera dei deputati, in materia di tutela ambiente, salute e lavoro per imprese di interesse strategico nazionale; disposizioni urgenti per il rilancio dell'economia, nonché sul pagamento dei debiti degli enti del servizio sanitario. Nella seduta pomeridiana di giovedì 25 luglio, alle ore 16, si svolgeranno interrogazioni a risposta immediata, ai sensi dell'articolo 151- bis del Regolamento, alla presenza del Presidente del Consiglio dei ministri. Il calendario sarà integrato con le votazioni per l'elezione dei Consigli di Presidenza della Giustizia amministrativa, della Corte dei conti e della Giustizia tributaria, nonché con l'esame di documenti definiti dalla Giunta delle elezioni e delle immunità parlamentari. Sono inoltre previste ratifiche di accordi internazionali definite dalla Commissione.
ParlaMint-IT_2013-07-10-LEG17-Sed-63.u14	La Conferenza dei Presidenti dei Gruppi parlamentari, riunitasi con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - la seguente integrazione al programma dei lavori del Senato per i mesi maggio, giugno e luglio 2013: - Disegno di legge n. 825 e connessi. - Istituzione di una Commissione parlamentare di inchiesta sul fenomeno delle mafie e sulle altre associazioni criminali, anche straniere (Approvato dalla Camera dei deputati).
ParlaMint-IT_2013-07-10-LEG17-Sed-63.u15	Nel corso della stessa riunione, la Conferenza dei Presidenti dei Gruppi parlamentari ha altresì adottato - ai sensi dell'articolo 55 del Regolamento - modifiche al calendario corrente e il nuovo calendario dei lavori dell'Assemblea fino all'8 agosto 2013: [[Giovedì 11 luglio ant. h. 9,30-14 - Seguito disegno di legge costituzionale n. 813 - Istituzione del Comitato parlamentare per le riforme costituzionali (Prima deliberazione del Senato) (Voto finale con la presenza del numero legale) " " " pom. h. 15]] Gli emendamenti ai disegni di legge n. 843 (Decreto-legge n. 54, in materia di IMU e ammortizzatori sociali) e n. 825 e connessi (Istituzione Commissione antimafia) dovranno essere presentati entro le ore 19 di giovedì 11 luglio. [[Lunedì 15 luglio pom. h. 17 - Mozioni sulla partecipazione dell'Italia al progetto dell'aereo F35 Martedì 16 luglio ant. h. 9,30-13 - Disegno di legge n. 843 - Decreto-legge n. 54, in materia di IMU e ammortizzatori sociali (Approvato dalla Camera dei deputati) (Scade il 20 luglio) - Disegno di legge n. 825 e connessi - Istituzione Commissione antimafia (Approvato dalla Camera dei deputati) " " " pom. h. 16,30-20 Mercoledì 17 " ant. h. 9,30-13 " " " pom. h. 16,30-20 Giovedì 18 " ant. h. 9,30-13 " " " pom. h. 16,30 Venerdì 19 luglio ant. h. 9,30 - Interpellanze e interrogazioni]] Gli emendamenti ai disegni di legge nn. 890 (Decreto-legge n. 76, rilancio dell'occupazione e IVA) e 896 (Decreto-legge n. 78, esecuzione della pena) dovranno essere presentati entro le ore 13 di venerdì 19 luglio. [[Lunedì 22 Luglio pom. h. 17-20 - Disegno di legge n. 890 - Decreto-legge n. 76, rilancio dell'occupazione e IVA (Presentato al Senato - voto finale entro il 31 luglio) (Scade il 27 agosto) - Disegno di legge n. 896 - Decreto-legge n. 78, esecuzione della pena ( Presentato al Senato - voto finale entro il 1° agosto) (Scade il 31 agosto) Martedì 23 " ant. h. 9,30-13 " " " pom. h. 16,30-20 Mercoledì 24 " ant. h. 9,30-13 " " " pom. h. 16,30-20 Giovedì 25 " ant. h. 9,30-14 Giovedì 25 luglio pom. h. 16 - Interrogazioni a risposta immediata ai sensi dell'articolo 151- bis del Regolamento al Presidente del Consiglio dei ministri Venerdì 26 luglio ant. h. 9,30 - Interpellanze e interrogazioni]] [[Lunedì 29 luglio pom. h. 17-20 - Eventuale seguito decreti-legge non conclusi - Disegno di legge n. ... - Decreto-legge n. 61, in materia di tutela dell'ambiente, salute e lavoro per imprese di interesse strategico nazionale ( Ove approvato e trasmesso in tempo utile dalla Camera dei deputati) (Scade il 3 agosto) - Disegno di legge n. ... - Decreto-legge n. 69, recante disposizioni urgenti per il rilancio dell'economia (Ove approvato e trasmesso in tempo utile dalla Camera dei deputati) (Scade il 20 agosto) - Disegno di legge n. ... - Decreto-legge n. 72, pagamento debiti enti servizio sanitario (Ove approvato e trasmesso in tempo utile dalla Camera dei deputati) (Scade il 24 agosto) Martedì 30 " ant. h. 9,30-13 " " " pom. h. 16,30-20 Mercoledì 31 " ant. h. 9,30-13 " " " pom. h. 16,30-20 Giovedì 1° agosto ant. h. 9,30-13 " " " pom. h. 16,30 Venerdì 2 Agosto Ant. h. 9,30 - Interpellanze e interrogazioni]] Il termine per la presentazione degli emendamenti ai disegni di legge nn. ... (Decreto-legge n. 61, in materia di tutela dell'ambiente, salute e lavoro per imprese di interesse strategico nazionale), ... (Decreto-legge n. 69, recante disposizioni urgenti per il rilancio dell'economia) e ... (Decreto-legge n. 72, pagamento debiti enti servizio sanitario) sarà stabilito in relazione all'andamento dei lavori delle Commissioni. [[Lunedì 5 agosto pom. h. 17-20 - Eventuale seguito decreti-legge non conclusi - Ratifiche di accordi internazionali Martedì 6 " ant. h. 9,30-13 " " " pom. h. 16,30-20 Mercoledì 7 " ant. h. 9,30-13 " " " pom. h. 16,30-20 Giovedì 8 " ant. h. 9,30]] Il calendario sarà integrato con le votazioni per l'elezione dei Consigli di Presidenza della Giustizia amministrativa, della Corte dei conti e della Giustizia tributaria, nonché con l'esame di documenti definiti dalla Giunta delle elezioni e delle immunità parlamentari. Ripartizione dei tempi per la discussione del disegno di legge n. 843 (Decreto-legge n. 54, in materia di IMU e ammortizzatori sociali) (7 ore, escluse dichiarazioni di voto) [[Relatori 40' Governo 40' Votazioni 40' Gruppi 5 ore, di cui: PD 1 h. 10' PdL 1 h. 02' M5S 43' SCpI 29' LN-Aut 26' Misto 24' GAL 23' Aut (SVP, UV, PATT, UPT) - PSI 23' Dissenzienti 5']] Ripartizione dei tempi per la discussione del disegno di legge n. 890 (Decreto-legge n. 76, rilancio dell'occupazione e IVA) (10 ore, escluse dichiarazioni di voto) [[Relatori 1 h. Governo 1 h. Votazioni 1 h. Gruppi 7 ore, di cui : PD 1 h. 38' PdL 1 h. 27' M5S 59' SCpI 40' LN-Aut 37' Misto 34' GAL 33' Aut (SVP, UV, PATT, UPT) - PSI 33' Dissenzienti 5']] Ripartizione dei tempi per la discussione del disegno di legge n. 896 (Decreto-legge n. 78, esecuzione della pena) (10 ore, escluse dichiarazioni di voto) [[Relatori 1 h. Governo 1 h. Votazioni 1 h. Gruppi 7 ore, di cui : PD 1 h. 38' PdL 1 h. 27' M5S 59' SCpI 40' LN-Aut 37' Misto 34' GAL 33' Aut (SVP, UV, PATT, UPT) - PSI 33' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 61, in materia di tutela dell'ambiente, salute e lavoro per imprese di interesse strategico nazionale) (7 ore, escluse dichiarazioni di voto) [[Relatori 40' Governo 40' Votazioni 40' Gruppi 5 ore, di cui : PD 1 h. 10' PdL 1 h. 02' M5S 43' SCpI 29' LN-Aut 26' Misto 24' GAL 23' Aut (SVP, UV, PATT, UPT) - PSI 23' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 69, recante disposizioni urgenti per il rilancio dell'economia) (7 ore, escluse dichiarazioni di voto) [[Relatori 40' Governo 40' Votazioni 40' Gruppi 5 ore, di cui : PD 1 h. 10' PdL 1 h. 02' M5S 43' SCpI 29' LN-Aut 26' Misto 24' GAL 23' Aut (SVP, UV, PATT, UPT) - PSI 23' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 72, pagamento debiti enti servizio sanitario) (7 ore, escluse dichiarazioni di voto) [[Relatori 40' Governo 40' Votazioni 40' Gruppi 5 ore, di cui : PD 1 h. 10' PdL 1 h. 02' M5S 43' SCpI 29' LN-Aut 26' Misto 24' GAL 23' Aut (SVP, UV, PATT, UPT) - PSI 23' Dissenzienti 5']]
ParlaMint-IT_2013-07-10-LEG17-Sed-63.u16	[[Domando di parlare.]] [[PRESIDENTE. Ne ha facoltà.]] Signor Presidente, le modifiche al calendario dei lavori per questa settimana che sono state adesso illustrate dal Presidente sono state assunte dalla Conferenza dei Capigruppo a maggioranza. Il nostro Gruppo è assolutamente contrario alla sospensione dei lavori nella seduta pomeridiana di oggi, innanzitutto perché riteniamo comunque grave che si sospendano i lavori dell'Assemblea del Senato, per quanto anche solo per un pomeriggio, per un evento esterno all'attività del Parlamento. Peraltro, l'evento in questione consiste semplicemente nella calendarizzazione di un'udienza da parte della Corte di cassazione. Al di là delle poche ore di sospensione dei lavori, riteniamo comunque grave che si assuma questa decisione. Vorrei far rilevare, signor Presidente e colleghi, che sul provvedimento in materia di riforme costituzionali, come è noto, abbiamo espresso tutte le nostre critiche e presentato anche una pregiudiziale di costituzionalità. Ci siamo inoltre espressi in modo contrario quando è stato formalmente chiesto di applicare la procedura d'urgenza ai sensi dell'articolo 77 del Regolamento del Senato. La scorsa settimana, alla Commissione competente è stata anche concessa la possibilità di esaminare gli emendamenti e di votarli in concomitanza tra l'altro con lo svolgimento dei lavori dell'Assemblea. Ciò mi ha personalmente creato molti problemi, e mi è stato di fatto impedito anche formalmente di votare alcuni emendamenti a mia firma. Dopo che è accaduto tutto ciò, oggi si decide di sospendere i lavori e di rinviare tutto a domani. La conseguenza sarà che la mozione sulla partecipazione dell'Italia al progetto dell'aereo F35, che qualcuno in quest'Aula considera secondaria, ma che per noi e per molti cittadini è assolutamente fondamentale, slitterà per l'ennesima volta e verrà esaminata lunedì pomeriggio. Riteniamo che ciò sia grave e che non c'entri nulla con la prassi consolidata; altre volte, altri Gruppi hanno chiesto di non effettuare delle sedute, per consentire lo svolgimento di assemblee di partito o altro, ma sappiamo perfettamente che le motivazioni e le richieste avanzate in Aula dal presidente Schifani avevano tutto un altro tenore e volevano comunque raggiungere uno scopo. Cosa che è avvenuta perché i siti Internet di tutti i giornali hanno dato in apertura la notizia di quanto accaduto. Lo scopo era infatti quello di dare un segnale forte all'esterno: non so che tipo segnale volesse essere. Il nostro Gruppo non intende assolutamente accettare che possa, anche lontanamente, apparire, sembrare o essere che il Parlamento sia in qualche modo condizionato o voglia condizionare altri organismi di altri poteri dello Stato. Per queste ragioni siamo contrari e chiediamo di votare il calendario dei lavori. Proponiamo quindi che alle ore 16,30, come previsto, si riprenda la seduta e si continui con il calendario precedente. [[Applausi dai Gruppi Misto-SEL e M5S.]]
ParlaMint-IT_2013-07-10-LEG17-Sed-63.u17	Senatrice De Petris, siccome dobbiamo passare a una votazione, vorrei che fosse chiaro ciò che voteremo. La sua proposta è di mantenere il calendario dei lavori previgente per oggi e domani?
ParlaMint-IT_2013-07-10-LEG17-Sed-63.u18	Esatto, signor Presidente. Chiediamo di mantenere esattamente il calendario previgente, e che quindi si riprendano i lavori alle ore 16,30 e si continui secondo quanto previsto dal vecchio calendario.
ParlaMint-IT_2013-07-10-LEG17-Sed-63.u19	[[Domando di parlare.]] [[PRESIDENTE. Ne ha facoltà.]] Signor Presidente, ci ritroviamo per l'ennesima volta a discutere di un'espropriazione del ruolo di questo Parlamento a causa - dobbiamo dirlo - di una persona, dell'eterno assente da questo Parlamento. Ci chiediamo cosa ci stia a fare un senatore della Repubblica se non è mai presente in Aula. [[Applausi dal Gruppo M5S]] Già questo fatto dovrebbe essere considerato grave: un senatore che non è mai presente in Aula e che influenza l'attività dell'Aula. La gravità sta anche nella sospensione avvenuta questa mattina ed oggi, perché non si tratta della sospensione di un pomeriggio, come qualcuno vuole farla passare, ma della sospensione di una intera giornata. L'assemblea del PdL poteva tenersi questa mattina chiedendo una sospensione di qualche ora, come solitamente è avvenuto in passato per prassi. Si poteva fare una sospensione di qualche ora per tenere un'assemblea. Evidentemente la volontà di sospendere integralmente i lavori sul disegno di legge costituzionale non è causata da un dibattito interno; esiste in realtà un problema di maggioranza, e quindi è tutto strettamente legato. [[Applausi dal Gruppo M5S.]] Come si sta leggendo dalle ultime agenzie di stampa e visto anche quello che sta accadendo alla Camera, si tratta di una richiesta quasi forte: o si fa una sospensione, e si sospende l'esame di questo disegno di legge, oppure è in bilico la maggioranza. Queste sono le dichiarazioni che vengono fatte anche nell'altro ramo del Parlamento. Tutto questo per un disegno di legge, quello costituzionale, per il quale a nostro avviso non doveva nemmeno essere avviata tutta questa macchina, e per il quale abbiamo fatto un'accelerazione al di fuori delle norme, come diceva la collega De Petris, convocando la Commissione in contemporanea all'Aula, impedendole il voto. E tutto questo, non certamente voluto da noi, oggi ci comporta una giornata inutile. Oggi è una giornata per la quale tutti noi dovremmo andare a versare un trentesimo della nostra indennità in beneficenza, come minimo, come gesto minimo. [[Applausi dal Gruppo M5S. Commenti dal Gruppo PdL.]] Perché è una giornata inutile, trascorsa qui a non fare nulla, ad attendere. Questa mattina poteva essere utilizzata per tenere l'assemblea politica del PdL. Signor Presidente, chiediamo anche noi che venga messo in votazione il calendario dei lavori e che venga ripristinato quello previgente. Esprimeremo ovviamente un voto contrario nei confronti del calendario proposto dalla Conferenza dei Capigruppo. Questo Senato è stato messo un po' alla berlina da queste decisioni, a nostro avviso sempre volte a depauperarlo del suo ruolo. Non me ne voglia, signor Presidente, è un gesto simbolico che faccio, e lo farà tutto il Gruppo, non è un gesto offensivo nei suoi confronti: noi oggi però ci togliamo la giacca e la cravatta, simbolicamente, per dimostrare [[I senatori del Gruppo M5S si levano giacca e cravatta. Applausi ironici dal Gruppo PdL]] che questo Parlamento non è più quello per il quale siamo stati eletti tutti quanti. [[Applausi dal Gruppo M5S. Vivaci commenti dal Gruppo PdL.]]
ParlaMint-IT_2013-07-10-LEG17-Sed-63.u20	Sono presenti i senatori Questori in Aula? Senatore Malan. (Il senatore Questore Malan si reca tra i banchi del Gruppo M5S). Senatore Crimi, abbiamo percepito il segno della protesta. [[Commenti]] Oggi è una giornata particolare, allora invito al senso di responsabilità di tutti per cercare di riportare il senso di responsabilità e di equilibrio nell'ambito della nostra Aula. Avete fatto la vostra manifestazione e vi invito cortesemente a rimettervi giacca e cravatta, come prevede il nostro Regolamento, per la dignità dell'Aula. Abbiamo colto il senso della protesta, quindi vi invito a tornare nelle vostre rispettive e dignitose... FAZZONE (PdL). Signor Presidente, le foto!
ParlaMint-IT_2013-07-10-LEG17-Sed-63.u21	Signor Presidente, noi usciamo dall'Aula e rimetteremo giacca e cravatta al di fuori dell'Aula. [[Applausi ironici della senatrice Rizzotti. I senatori del Gruppo M5S abbandonano l'Aula. Rimangono solo le senatrici del Gruppo stesso.]]
ParlaMint-IT_2013-07-10-LEG17-Sed-63.u22	Bisognerebbe però procedere ad alcune votazioni.
ParlaMint-IT_2013-07-10-LEG17-Sed-63.u23	[[Domando di parlare.]] [[PRESIDENTE. Ne ha facoltà.]] Signor Presidente, se quelli che invitano spesso gli altri a rispettare la democrazia e quest'Aula lo facessero in prima persona e con meno gazzarra forse sarebbe meglio. [[Applausi dai Gruppi SCpI, PD e PdL. Commenti della senatrice Nugnes]] Vede, signor Presidente, per certi aspetti ha ragione il senatore Crimi: quest'Aula è troppo spesso influenzata forse dai grandi assenti. [[Commenti dal Gruppo PdL.]]
ParlaMint-IT_2013-07-10-LEG17-Sed-63.u24	Per favore! C'è il senatore Questore Malan che sta seguendo la vicenda per conto di tutti, non abbiamo bisogno di suggerimenti. [[Commenti dal Gruppo PdL]] Senatore Susta, scusi se l'ho interrotta, ma era per l'ordine della seduta.
ParlaMint-IT_2013-07-10-LEG17-Sed-63.u25	Dicevo che forse è vero che troppo spesso i lavori di quest'Aula, del Parlamento e la politica italiana sono influenzati dai grandi assenti, ma sono anche troppo spesso influenzati da grandi esterni, che volutamente sono grandi assenti che però tirano le fila della politica, anche dentro quest'Aula. [[Commenti]] Sarebbe quindi bene che tutti avessero davvero quel senso di sobrietà che è richiesto in momenti particolarmente difficili come questo. Proprio questo senso e questa consapevolezza sottesi alla richiesta illustrata non solo con pacatezza ma anche con intelligenza e grande rispetto delle istituzioni dal presidente Schifani, sia in quest'Aula che durante la Conferenza dei Capigruppo (ed io lo ringrazio per questo) credo siano la ragione per la quale noi abbiamo aderito a una richiesta di sospensione dei lavori. [[Applausi ironici delle senatrici del Gruppo M5S]] Poi vedremo quando la chiederete voi! Ieri facevate tante recriminazioni nei confronti degli assenti, e ci saranno stati 25 assenti tra di voi; quindi, chi è senza peccato scagli la prima pietra. [[Applausi]] Oggi siamo in presenza della richiesta, certamente per un fatto anomalo ed esterno che non può diventare prassi e norma di questo Parlamento, di convocazione di una riunione di un Gruppo in via urgente. In funzione di questo, il Gruppo Scelta Civica per l'Italia ha dato il proprio assenso, chiedendo nella Conferenza dei Capigruppo intanto che il provvedimento all'ordine del giorno venisse ricalendarizzato immediatamente domani; abbiamo dato la disponibilità a convocarci fino a venerdì e anche a riconvocarci lunedì. Inoltre, il calendario che lei ha esposto, signor Presidente, da qui all'8 agosto prefigura un'accelerazione dei tempi per poter recuperare anche quello che oggi pomeriggio non faremo. Quindi credo che debba essere segnalato all'opinione pubblica che la volontà di questo Parlamento, della maggioranza delle forze politiche e anche della maggioranza della maggioranza, non è di certo quella di fermare il tempo per fattori esterni all'attività del luogo sovrano della democrazia italiana, vale a dire il Parlamento e, in questo caso, il Senato della Repubblica. Questa è la motivazione per la quale noi voteremo a favore del nuovo calendario che lei ha letto; è questo lo spirito che ci anima e certamente non è un qualcosa senza limiti: il limite è quello di oggi, domani mattina riprenderemo i lavori secondo il calendario da lei indicato.
ParlaMint-IT_2013-07-10-LEG17-Sed-63.u26	[[Domando di parlare.]] [[PRESIDENTE. Ne ha facoltà.]] Signor Presidente, ho ascoltato l'intervento del senatore Crimi: non ne condivido il contenuto, ma ho invidiato il vigore con cui lui sa intervenire in Aula. Quanto alla sua indicazione ai componenti del suo Gruppo di levarsi la giacca e la cravatta, la considero un'azione di disprezzo del Parlamento. [[Commenti dal Gruppo M5S. Applausi dal Gruppo PdL.]] PALMA (PdL). Una pagliacciata! ZANDA (PD). La considero un'operazione di disprezzo volgare del Parlamento. [[Applausi dai Gruppi PD e PdL.]] Ripeto: di disprezzo volgare del Parlamento. Considero l'uscita dall'Aula dei senatori che si erano levati la giacca e la cravatta come un atto di vergogna per il loro gesto. [[Applausi dai Gruppi PD, PdL e SCpI]] Questo è il Parlamento italiano: è il Senato della Repubblica, dove i Regolamenti devono essere osservati, anche da chi non ne condivide il contenuto. Uno Stato e una Repubblica non possono vivere senza regole e chi viola queste regole assume una responsabilità grave nei confronti della democrazia. Gesti come questi, compiuti con il solo obiettivo di avere un risultato eclatante e per avere qualche fotografia sui giornali, francamente sono da disprezzare. [[Applausi dai Gruppi PD, PdL, LN-Aut e SCpI]] Signor Presidente, vengo ora al merito, comunicando all'Aula che noi voteremo per il calendario che lei ha illustrato. [[Commenti dal Gruppo M5S.]] Lo faremo per i seguenti motivi: credo che le interruzioni del lavoro parlamentare non debbano avvenire mai e penso che nessun Gruppo possa assumersi la responsabilità di chiedere l'interruzione del lavoro del Parlamento. [[Commenti dal Gruppo M5S.]] TAVERNA (M5S). E allora?
ParlaMint-IT_2013-07-10-LEG17-Sed-63.u27	Colleghi, vi invito cortesemente al silenzio mentre è in corso un intervento. Chi chiede la parola l'avrà, ma naturalmente nel limite di un senatore per Gruppo. Non sono ammesse più richieste da parte dello stesso Gruppo. Prego, senatore Zanda, può proseguire.
ParlaMint-IT_2013-07-10-LEG17-Sed-63.u28	Penso che, a maggior ragione, questo non debba avvenire in relazione a decisioni, per altro soltanto procedurali, della Corte di cassazione. Questo non può essere ammesso: interrompere il lavoro del Parlamento vedrà sempre i senatori del Partito Democratico all'opposizione. PALMA (PdL). Bravo! ZANDA (PD). È cosa diversa la richiesta, da parte di un Gruppo, di poche ore di sospensione per poter svolgere una propria assemblea politica. Questo è accaduto in passato: è accaduto perché anche noi l'abbiamo chiesto e l'Aula ce l'ha concesso. Accadrà ancora, senatrice De Petris. Accadrà ancora; tutti potremmo aver bisogno di chiedere di poter fare un'assemblea e tutti chiederemmo all'Aula che ce lo conceda. Ma solo questo. Il presidente Schifani ha avanzato, in sede di Conferenza dei Capigruppo, la richiesta che la seduta di domani proceda senza termine fino a quando non avremo concluso l'esame del provvedimento costituzionale che stiamo esaminando. Considero questa sua richiesta, a cui noi abbiamo aderito (e che, quindi, ha anche condizionato il nostro voto), il riconoscimento che i lavori del Parlamento debbano continuare, che il provvedimento debba essere esaminato e concluso nella giornata di domani e che l'assemblea che il Gruppo dei senatori del PDL farà oggi pomeriggio esaurirà nel pomeriggio i suoi lavori per consentire al Senato di ricominciare la sua attività da domani mattina alle ore 9,30. [[Applausi dai Gruppi PD, PdL e SCpI.]]
ParlaMint-IT_2013-07-10-LEG17-Sed-63.u29	[[Domando di parlare.]] [[PRESIDENTE. Ne ha facoltà.]] Signor Presidente, voglio chiarire la nostra posizione. Per quanto ci riguarda, siamo assolutamente contrari alla sospensione dei lavori, ma è anche vero che, se un presidente come il senatore Schifani, vale a dire il Presidente di un grande Gruppo che sostiene il Governo, quale è il Popolo della Libertà, chiede qualche ora o mezza giornata di sospensione, crediamo che tale richiesta debba essere soddisfatta. Del resto, abbiamo dichiarato di essere comunque disposti a stare qui, non solamente domani, ma anche venerdì, sabato e domenica, perché questo è un provvedimento molto importante, al quale abbiamo dato anche il nostro contributo, ed il cui esame deve essere assolutamente concluso. Vorrei però anche precisare che, se questa azione per così dire ostruzionistica o comunque rivolta ad impedire l'esame del provvedimento in Aula dovesse continuare, il Gruppo della Lega Nord chiederà domani di essere ricevuto dal presidente della Repubblica Napolitano, perché in questo caso sarebbe chiara ed evidente una crisi di Governo. [[Applausi dal Gruppo LN-Aut.]]
ParlaMint-IT_2013-07-10-LEG17-Sed-63.u30	[[Domando di parlare.]] [[PRESIDENTE. Ne ha facoltà.]] [[Proteste dai Gruppi PdL, LN-Aut e Misto-SEL.]] VOCI DAI BANCHI DEL GRUPPO LN-Aut. Ma deve intervenire uno per Gruppo! PRESIDENTE. Prego, senatrice, ha la parola. [[Vivaci proteste dai Gruppi PdL, LN-Aut e Misto-SEL.]] Intanto non sto facendo una dichiarazione di voto, ma rispondo a titolo personale, e quindi ho diritto di intervenire. Vi chiedo quindi di ascoltare, perché il Presidente mi ha dato la parola. [[Vivaci e reiterate proteste dai Gruppi PdL, LN-Aut e Misto-SEL.]]
ParlaMint-IT_2013-07-10-LEG17-Sed-63.u31	Colleghi, per cortesia, un attimo di silenzio. Per chiarire: il senatore Crimi, così come la senatrice De Petris, sono intervenuti per avanzare una proposta. Adesso, così come hanno parlato i rappresentanti di tutti i Gruppi, ha facoltà di intervenire anche la vice presidente Bulgarelli, e questa facoltà le è concessa dal Presidente del Senato. [[Applausi dal Gruppo M5S.]]
ParlaMint-IT_2013-07-10-LEG17-Sed-63.u32	La ringrazio, signor Presidente. Intervengo solo per chiarire i fatti che si sono verificati oggi in Aula e la manipolazione che alcune persone qui vogliono fare del gesto che abbiamo fatto. Rispondo intanto al senatore Zanda, che ha detto che questo gesto simbolico è un gesto criminoso... [[Vivaci proteste dai Gruppi PdL e PD.]] Questo è tutto il vostro rispetto! CARDINALI (PD). Basta! PRESIDENTE. Mi scusi, senatrice Bulgarelli, ma lei non può parlare per fatto personale, ma sul calendario; in caso contrario, dovrebbe intervenire a fine seduta. BULGARELLI (M5S). Lei ha ragione, Presidente. Intervengo allora sul calendario, completando il discorso del senatore Crimi. Chiarisco che il gesto di togliersi la giacca, che hanno fatto i colleghi del mio Gruppo, è stato un gesto simbolico, spiegato molto bene. Qui si sta tentando di manipolarlo. Ricordo infatti l'importanza del calendario, che è stato votato dopo che da parte della maggioranza e del Governo era stato chiesto che tutto fosse fatto entro 15 giorni, in ragione della massima urgenza. Qui però, a quanto pare, le ragioni di urgenza cambiano di giorno in giorno e potete decidere sempre e soltanto voi qual è l'urgenza, e non i cittadini. Si attribuisce così più importanza ad un gesto come quello di togliersi la giacca, che non al rispetto degli impegni presi con i cittadini ed in quest'Aula, come quello relativo all'urgenza e al termine di 15 giorni. [[Applausi dal Gruppo M5S.]]
ParlaMint-IT_2013-07-10-LEG17-Sed-63.u33	[[Domando di parlare.]] [[PRESIDENTE. Ne ha facoltà. La invito ad intervenire sul calendario, per cortesia.]] Signor Presidente, intervengo sul calendario e dico che il mio Gruppo si dissocia da tutto quello che è accaduto in quest'Aula oggi, da tutto. Ci dissociamo radicalmente dall'atteggiamento del Popolo della Libertà. Non raccontiamo chiacchiere: se si deve fare una riunione di Gruppo, non si hanno i titoli in prima pagina su tutti i giornali nazionali. La sospensione dei lavori è stata chiesta come fatto simbolico che non ha niente a che fare con la riunione del Gruppo. È stata chiesta per dire al Paese che il Parlamento della Repubblica si blocca perché non si condivide la calendarizzazione della Cassazione. Ci dissociamo poi dall'atteggiamento del Partito Democratico. Speravamo, dopo aver letto le dichiarazioni di Epifani, che avrebbe reagito alla richiesta, che reputo molto sbagliata, fatta dal PdL. Ci dissociamo anche dall'atteggiamento del Movimento 5 Stelle. Io voglio parlare di questo, non voglio parlare di giacche e cravatte, che mi sembra - scusate se lo dico così - una vera sciocchezza. Vorrei ricordare anche ai colleghi, a quelli del Movimento 5 Stelle che se ne sono andati dall'Aula e a tutti coloro che blaterano di Aventino, che siccome le Aule parlamentari, nella storia di questo Paese, quando fu fatto l'Aventino, sono state abbandonate per una cosa gravissima, cioè l'assassinio di Giacomo Matteotti, per favore, prima di dire sciocchezze, contate fino a tre. Noi ci dissociamo da tutto. [[Applausi dai Gruppi Misto-SEL e PD.]]
ParlaMint-IT_2013-07-10-LEG17-Sed-63.u34	[[Domando di parlare.]] [[PRESIDENTE. Ne ha facoltà.]] Signor Presidente, innanzitutto desidero ringraziarla per la pazienza avuta nella gestione della vicenda. Un ringraziamento va poi ai colleghi Capigruppo che hanno condiviso la mia richiesta, che fa il seguito - come ha testé ricordato il presidente Zanda - ad analoghe richieste del passato e a quelle del futuro che si ripeteranno in una logica di rispetto reciproco tra forze politiche che possono nutrire diverse sensibilità. Se vi è un patrimonio da salvaguardare in quest'Aula, che è la faccia del Paese, credo esso sia quell'insieme di regole, di principi e di trasparenza fondamentali per il funzionamento della nostra democrazia. [[Applausi dal Gruppo PdL]] Colleghi del Movimento 5 Stelle, una prassi consolidata prevede la possibilità per un Gruppo parlamentare di chiedere una sospensione dei lavori - perché di questo si tratta e non di paralisi o di interruzione dei lavori parlamentari, come ho chiarito questa mattina e faccio nuovamente adesso - per consentirgli di discutere di vicende delicate. Sebbene siano extra parlamentari, tali vicende assurgono ad una gravità tale da meritare e postulare il ragionamento di un Gruppo parlamentare che fa parte di un partito che ha raccolto parecchi, parecchi milioni di voti in occasione delle ultime elezioni. Anche noi come voi ci sentiamo cittadini, perché lo siamo e rappresentiamo i cittadini. Siamo fieri di rappresentare quei quasi 10 milioni di elettori che ci hanno voluto in questo Senato ed hanno voluto candidato premier e premier Silvio Berlusconi. Lo sentiamo. Sentiamo di farlo. Sentiamo di riunirci e di discutere su quanto sta succedendo in questo momento nel Paese. É un dibattito che non vogliamo portare in quest'Aula, signor Presidente, perché siamo ligi al rispetto delle regole della democrazia parlamentare. Desideriamo quindi portarlo all'interno del nostro Gruppo per ragionare ed interrogarci su quanto si sta realizzando e sta succedendo. [[Applausi dal Gruppo PdL]] Mi spiace che il collega di SEL non abbia condiviso la nostra richiesta. Collega, non abbiamo bisogno di andare sui giornali per manifestare o denunziare quello che succede. Tutti i giornali di oggi già ne parlano. Non vi è bisogno del nostro Gruppo perché l'opinione pubblica italiana sappia, attraverso la stampa e i programmi televisivi, che in un determinato processo sono state adottate delle misure di metodo (non mi permetterei mai in questo momento di entrare nel merito delle sentenze) del tutto strane, del tutto anomale - motivate o meno, naturalmente, dai giudici della Cassazione [[Applausi dal Gruppo PdL),]] ma sicuramente anomale - che non hanno precedenti nella nostra storia. [[Applausi dal Gruppo PdL]] Mi spiace poi che i colleghi del Movimento 5 Stelle abbiano abbandonato l'Aula togliendosi la giacca. Io sono in Senato, signor Presidente, dal 1996: ho fatto il senatore, il Capogruppo e ho svolto l'alto ruolo che lei sta egregiamente svolgendo in questa legislatura e devo dire che non ho mai assistito - scusate la battuta - ad un semispogliarello di miei colleghi in segno di protesta. Anche perché se siamo tenuti a un determinato decoro e ad un determinato rispetto delle istituzioni, lo facciamo proprio a tutela della dignità e della rappresentatività dei nostri stessi elettori che ci hanno portato in Parlamento, perché le istituzioni sono patrimonio di tutti. Voi siete venuti in questo Parlamento per portare le vostre idee siete venuti in quest'Aula per rappresentarle, ma non per offendere quest'Aula, perché quest'Aula è la casa di tutti gli italiani. [[Applausi dal Gruppo PdL.]] Detto questo, signor Presidente, concludo nel dichiarare che il mio Gruppo condivide la proposta di calendario da lei esposta all'Aula e si accinge a riunirsi, fermo restando che il calendario della giornata di domani e quello delle settimane successive è da noi condiviso. [[Applausi dal Gruppo PdL.]]
ParlaMint-IT_2013-07-10-LEG17-Sed-63.u35	Ai sensi dell'articolo 55, comma 3, del Regolamento, metto ai voti la proposta di modifica del calendario dei lavori dell'Assemblea, avanzata dalla senatrice De Petris e dal senatore Crimi, tendente a mantenere il calendario previgente. Non è approvata. Resta pertanto definitivo il calendario dei lavori adottato a maggioranza dalla Conferenza dei Capigruppo e da me comunicato all'Assemblea.
ParlaMint-IT_2013-07-10-LEG17-Sed-63.u36	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-07-10-LEG17-Sed-63.u37	Il Senato tornerà a riunirsi domani, giovedì 11 luglio, in due sedute pubbliche, la prima alle ore 9,30 e la seconda alle ore 15, con il seguente ordine del giorno: (Vedi ordine del giorno) La seduta è tolta (ore 13,42).
