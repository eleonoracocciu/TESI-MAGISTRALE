ParlaMint-IT_2013-06-05-LEG17-Sed-34.u1	La seduta è aperta (ore 9,33). Si dia lettura del processo verbale. MUSSOLINI, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2013-06-05-LEG17-Sed-34.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-06-05-LEG17-Sed-34.u3	Ha chiesto di intervenire il presidente dell'8ᵃ Commissione permanente, senatore Matteoli, per riferire sull'andamento dei lavori delle Commissioni riunite 8ᵃ e 13ᵃ concernenti l'esame del disegno di legge n. 576. Ne ha facoltà.
ParlaMint-IT_2013-06-05-LEG17-Sed-34.u4	Signor Presidente, sono venuto qui qualche giorno fa, anche a nome del Presidente della 13ᵃ Commissione, per chiedere di rinviare a questa settimana la discussione del provvedimento in esame. Le Commissioni hanno lavorato naturalmente in sintonia con quello che stava facendo la Commissione bilancio. Ora siamo arrivati praticamente al termine dei nostri lavori, ma la Commissione bilancio deve ancora esprimere il parere su sei emendamenti. Avevo convocato le Commissioni per le ore 8,30 di questa mattina, ma ho aggiornato la seduta per le ore 10 in attesa che arrivino i pareri su questi sei emendamenti. Chiedo pertanto, signor Presidente, che l'esame di questo provvedimento slitti ad oggi pomeriggio, all'orario che lei riterrà più opportuno.
ParlaMint-IT_2013-06-05-LEG17-Sed-34.u5	[[Domando di parlare.]] [[PRESIDENTE. Ne ha facoltà.]] Signor Presidente, voglio rappresentare a lei il disappunto che stiamo provando in questo momento per i continui rinvii dell'esame di questo provvedimento, che contiene misure estremamente importanti. C'è qualcuno fuori da questo Palazzo che si aspetta un risultato. Signor Presidente, qui c'è una responsabilità politica evidente. I nostri rappresentanti ieri hanno lasciato la Commissione perché questo continuo rimpallarsi le responsabilità rispetto al provvedimento in esame sta diventando una presa in giro. Si dice: ci sono gli emendamenti, mancano i pareri delle altre Commissioni, e via di seguito. In realtà credo ci sia un problema politico di raccordo fra le richieste - e si vede dal numero di emendamenti presentati - degli esponenti della maggioranza e le risposte che il Governo dovrebbe dare sulle coperture e sulla capacità di andare incontro a tutte le richieste che ci sono. Credo che questo sia un atteggiamento assolutamente irresponsabile rispetto ad alcune situazioni che in quel provvedimento trovano risposta. Se non sbaglio, è stata convocata una riunione della Conferenza dei Capigruppo per le ore 11. Credo poco al fatto che oggi pomeriggio si discuta questo provvedimento. Ci credo poco, e mi permetta di darle la mia impressione. Vorremmo delle risposte precise. Resta poi il disappunto per l'ordine dei nostri lavori, che sta diventando sinceramente specioso. Diciamoci cosa vogliamo fare, ma diciamoci anche le responsabilità politiche che questa maggioranza e questo Governo si stanno assumendo sul provvedimento in esame. [[Applausi dai Gruppi LN-Aut e M5S.]]
ParlaMint-IT_2013-06-05-LEG17-Sed-34.u6	Colleghi, anche se il senatore Volpi lo ha anticipato, devo darne conferma ufficiale e rettificare l'orario. Comunico che la Conferenza dei Capigruppo è convocata per le ore 11,30.
ParlaMint-IT_2013-06-05-LEG17-Sed-34.u7	[[Domando di parlare.]] [[PRESIDENTE. Ne ha facoltà.]] Signor Presidente, svolgo un brevissimo intervento per comunicare all'Aula e alla Presidenza che sabato 1° giugno, a Berna, è deceduta Carla Zuppetti, ambasciatore d'Italia in Svizzera, all'età di soli 58 anni. Come Presidente del Comitato per le questioni degli italiani all'estero, ho tenuto a ricordarla in quest'Aula perché l'ambasciatore Carla Zuppetti, benché non fosse molto conosciuta e non avesse ricevuto missioni tali da darle gli onori della stampa, per le comunità italiane all'estero è stata una degli ambasciatori più importanti, e da sempre, in tutta la sua carriera, ha seguito le tematiche delle nostre comunità. L'ambasciatore Carla Zuppetti è stata per noi un esempio di grande servitore dello Stato, con il suo forte senso delle istituzioni e del dovere. Per anni ha dovuto dire alle comunità italiane all'estero tanti no, legati spesso ai poveri bilanci di cui dispone il Ministero degli affari esteri; ma i suoi no erano diversi dagli altri perché accompagnati sempre da piccoli si legati ad un lavoro straordinario svolto spesso nell'ombra. Ho ritenuto di ricordarla in questa sede anche perché era una delle poche donne ambasciatori d'Italia. È un mondo eccessivamente maschile, e anche qui perdiamo una rappresentanza femminile estremamente importante. Venerdì parteciperò ai funerali, che si terranno a Giulianova, in rappresentanza del Comitato per le questioni degli italiani all'estero. Ho ritenuto mio dovere ricordarla e presentare al marito Elio e al figlio Luca le condoglianze del Comitato stesso e, credo do poterlo dire, del Senato.
ParlaMint-IT_2013-06-05-LEG17-Sed-34.u8	[[Domando di parlare.]] [[PRESIDENTE. Ne ha facoltà.]] Signor Presidente, signori senatori, onorevoli cittadini, oggi si celebra la Giornata mondiale per l'ambiente. Colgo l'occasione perché, in Sicilia, al contrario, proprio in questi giorni si stanno celebrando le giornate per il disastro ambientale. In effetti, due fatti gravissimi sono accaduti: uno ieri ed un altro proprio oggi. Ieri, nello stabilimento petrolchimico di Gela, una fuoriuscita di petrolio alla foce del fiume Gela ha causato danni di gravissimo impatto ambientale. L'altro fatto di notevole importanza è che proprio oggi, in Sicilia, si discute sul progetto di un parco eolico off shore, nella fascia costiera compresa tra Mazara del Vallo e Petrosino. È prevista, in particolare, l'installazione di 48 aerogeneratori della potenza unitaria di 3,6 megawatt, avente ciascuno un'altezza complessiva di ben 195 metri, di cui 150 circa fuori dall'acqua. L'area individuata si trova a circa due miglia dalla costa siciliana. Essa fa parte - voglio richiamarlo all'attenzione dei colleghi - della rete ecologica «Natura 2000» ed è un sito di importanza comunitaria. Inoltre, nel luglio 2011, vista l'elevata valenza ecologica dell'area, essa è stata designata addirittura come zona umida di interesse internazionale ai sensi della Convenzione di Ramsar. Il tratto di mare corrispondente è, infatti, uno dei più importanti del Mediterraneo per i voli migratori degli uccelli del Paleartico occidentale. Signor Presidente, il Movimento 5 Stelle si oppone al progetto che avrebbe un disastroso impatto ambientale e provocherebbe gravi danni all'ecosistema e all'archeologia sottomarina della zona. Il piano prevede, infatti, piattaforme per l'ancoraggio che, tra l'altro, andrebbero ad alterare la prateria di posidonia che caratterizza la zona. Le pale - raggiungendo, come ho detto prima, un'altezza di 190 metri - potrebbero mettere in serio pericolo la presenza dell'avifauna stanziale e migratoria. È assurdo parlare ad oggi di un parco eolico proprio davanti ad un'area già finanziata per la conservazione naturale e lo sviluppo turistico. Ben si comprende che conciliare il progetto per l'istituzione di un Parco nazionale non è semplice, ma è auspicabile che si accelerino i tempi affinché si istituisca almeno la riserva naturale a tutela della palude, al fine di tutelare fattivamente il tratto di mare e di litorale contigui. [[Applausi dal Gruppo M5S.]]
ParlaMint-IT_2013-06-05-LEG17-Sed-34.u9	Colleghi, sospendo a questo punto la seduta, che riprenderà al termine della Conferenza dei Capigruppo, che si riunirà alle ore 11,30. (La seduta, sospesa alle ore 9,45, è ripresa alle ore 12,34).
ParlaMint-IT_2013-06-05-LEG17-Sed-34.u10	La seduta è ripresa. La Conferenza dei Capigruppo ha approvato il nuovo calendario fino al 13 giugno 2013. In relazione all'andamento dei lavori delle Commissioni riunite lavori pubblici e ambiente sul decreto-legge concernente emergenze ambientali, la discussione del provvedimento comincerà nella seduta pomeridiana di oggi, che avrà inizio alle ore 17 con chiusura alle ore 20,30. Il calendario della prossima settimana, con sedute a partire da martedì pomeriggio, prevede 1'eventuale seguito della discussione del disegno di legge di conversione del decreto-legge in materia ambientale nonché la discussione delle mozioni sui consigli di amministrazione delle società a partecipazione pubblica, ove non discusse in precedenza. Saranno inoltre esaminate la ratifica della Convenzione di Istanbul sulla prevenzione e lotta alla violenza contro le donne e, ove conclusa dalla Commissione affari esteri, la ratifica della Convenzione UNESCO sul Programma mondiale di valutazione delle acque. Seguirà la discussione della mozione Tomaselli sul corridoio ferroviario adriatico. Nella seduta pomeridiana di giovedì 13 giugno, con trasmissione diretta televisiva, il Ministro dell'economia e delle finanze risponderà a interrogazioni a risposta immediata ai sensi dell'articolo 151- bis del Regolamento.
ParlaMint-IT_2013-06-05-LEG17-Sed-34.u11	La Conferenza dei Presidenti dei Gruppi parlamentari, riunitasi questa mattina, con la presenza dei Vice presidenti del Senato e con l'intervento del rappresentante del Governo, ha adottato - ai sensi dell'articolo 55 del Regolamento - il nuovo calendario dei lavori dell'Assemblea fino al 13 giugno 2013: [[Mercoledì 5 giugno pom. h. 17-20,30 - Disegno di legge n. 576 - Decreto-legge n. 43, emergenze ambientali e altre misure urgenti (Scade il 25 giugno 2013) - Mozioni sui consigli di amministrazione delle società a partecipazione pubblica Giovedì 6 " ant. h. 9,30-14 Giovedì 6 giugno pom. h. 16 - Interpellanze e interrogazioni]] [[Martedì 11 giugno pom. h. 16,30-20 - Eventuale seguito disegno di legge n. 576 - Decreto-legge n. 43, emergenze ambientali e altre misure urgenti (Scade il 25 giugno 2013) - Mozioni sui consigli di amministrazione delle società a partecipazione pubblica (Ove non discusse in precedenza) - Disegno di legge n. 720 e connessi - Ratifica ed esecuzione Convenzione di Istanbul sulla prevenzione e lotta alla violenza contro le donne (Approvato dalla Camera dei deputati) - Disegno di legge n. 590 - Ratifica ed esecuzione Protocollo d'intesa Repubblica italiana e UNESCO sul Segretariato del World Water Assessment Programme (Ove concluso dalla Commissione) - Mozione n. 37, Tomaselli, sul corridoio ferroviario Adriatico Mercoledì 12 " ant. h. 9,30-13 " " " pom. h. 16,30-20 Giovedì 13 " ant. h. 9,30-14 Giovedì 13 giugno pom. h. 16 - Interrogazioni a risposta immediata ai sensi dell'articolo 151- bis del Regolamento al Ministro dell'economia e delle finanze]] Ripartizione dei tempi per la discussione del disegno di legge n. 576 (Decreto-legge n. 43, emergenze ambientali e altre misure urgenti) (8 ore, escluse dichiarazioni di voto) [[Relatori 1 h. Governo 1 h. Votazioni 1 h. Gruppi 5 ore, di cui : PD 1 h. 10' PdL 1 h. 02' M5S 44' SCpI 29' LN-Aut 26' Aut (SVP, UV, PATT, UPT) - PSI 23' GAL 23' Misto 23' Dissenzienti 5']]
ParlaMint-IT_2013-06-05-LEG17-Sed-34.u12	Comunico che, d'intesa con la Presidenza della Camera dei deputati, le seguenti Commissioni bicamerali sono convocate per la loro costituzione domani, giovedì 6 giugno: COPASIR alle ore 13,30; Vigilanza RAI alle ore 14,30.
ParlaMint-IT_2013-06-05-LEG17-Sed-34.u13	La convocazione della Giunta per le elezioni e le immunità parlamentari, già prevista per oggi alle ore 14, è rinviata a domani alle ore 15,30.
ParlaMint-IT_2013-06-05-LEG17-Sed-34.u14	Comunico che è stato presentato il seguente disegno di legge: dal Presidente del Consiglio dei ministri, dal Ministro per gli affari europei, dal Ministro dello sviluppo economico e dal Ministro delle infrastrutture e dei trasporti: «Conversione in legge del decreto-legge 4 giugno 2013, n. 63, recante disposizioni urgenti per il recepimento della direttiva 2010/31/UE del Parlamento europeo e del Consiglio del 19 maggio 2010, sulla prestazione energetica nell'edilizia per la definizione delle procedure d'infrazione avviate dalla Commissione europea, nonché altre disposizioni in materia di coesione sociale» (783).
ParlaMint-IT_2013-06-05-LEG17-Sed-34.u15	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna. Ricordo che il Senato tornerà a riunirsi in seduta pubblica oggi, alle ore 17, anziché alle ore 16,30, con l'ordine del giorno già stampato e distribuito. La seduta è tolta (ore 12,37).
