ParlaMint-IT_2013-08-05-LEG17-Sed-88.u1	La seduta è aperta (ore 17,03). Si dia lettura del processo verbale. PETRAGLIA, segretario, dà lettura del processo verbale della seduta pomeridiana del 1° agosto. PRESIDENTE. Non essendovi osservazioni, il processo verbale è approvato.
ParlaMint-IT_2013-08-05-LEG17-Sed-88.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-08-05-LEG17-Sed-88.u3	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 17,06).
ParlaMint-IT_2013-08-05-LEG17-Sed-88.u4	[[Domando di parlare.]] [[PRESIDENTE. Ne ha facoltà.]] Signor Presidente, chiedo scusa a lei, alle senatrici ed ai senatori, ma le Commissioni riunite 1ᵃ e 5ᵃ non hanno ancora terminato l'esame degli emendamenti presentati al decreto del fare. Chiediamo scusa ma anche la vostra comprensione in quanto si tratta di oltre mille emendamenti, oltre a quelli del Governo, e naturalmente la valutazione che tentiamo di fare è approfondita, per quel che possiamo, tenuto conto che poi dobbiamo produrre un testo elaborato per l'Aula. Per questo motivo, signor Presidente, le chiediamo un rinvio dei lavori in Aula, che naturalmente a sua discrezione potrà esserci concesso, ma che riteniamo non debba essere inferiore a due ore.
ParlaMint-IT_2013-08-05-LEG17-Sed-88.u5	Ritengo si debba accogliere la richiesta del presidente Azzollini. Sospendo pertanto la seduta fino alle ore 19,15. (La seduta, sospesa alle ore 17,07 è ripresa alle ore 19,18). (ore 19,18) Riprendiamo i nostri lavori. Colleghi, il presidente Azzollini e la presidente Finocchiaro chiedono un ulteriore rinvio dell'inizio dell'esame del provvedimento perché le Commissioni riunite non hanno ancora concluso i propri lavori, molto complessi, ai quali anche diversi dei colleghi qui presenti hanno partecipato. La Presidenza prende atto di questa richiesta e la accoglie. Credo infatti che per rendere utile il nostro lavoro sia meglio consentire alle Commissioni di presentare all'Aula un testo compiuto.
ParlaMint-IT_2013-08-05-LEG17-Sed-88.u6	[[Domando di parlare.]] [[PRESIDENTE. Ne ha facoltà.]] Signora Presidente, io credo che ci siano dei momenti in cui va detta anche la verità, in quest'Aula. Prima il presidente Azzollini ci ha spiegato che sono stati presentati molti emendamenti. Sappiamo che è così, ma sappiamo anche benissimo che il dato politico è che la maggioranza deve accordarsi e trovare soluzioni per alcuni emendamenti presentati dal Governo: questa è la realtà. Inoltre, penso che, almeno per una questione di correttezza istituzionale, se si fosse fatto vedere in quest'Aula qualcuno del Governo mentre rinviavamo l'esame del provvedimento, non sarebbe stato male. Attenzione, perché state ripetendo le stesse cose che succedevano con il Governo Monti: rinvio della seduta, problemi di maggioranza, incapacità di trovare sintesi. Finisco chiedendovi: troverete questa soluzione? Non lo so. Ovviamente la soluzione vi serve per venire in Aula domani a dire che metterete la fiducia su un maxiemendamento su cui avete trovato l'accordo. [[Applausi dai Gruppi LN-Aut e M5S e del senatore Cervellini]] Quindi, venite almeno a dirci la verità! Lei, signora Presidente, dica al presidente Azzollini che può venire anche lui, non a dire le stupidaggini di prima, raccontandoci che ci sono 300, 400 o 900 emendamenti, ma a dire che non c'è un accordo politico in maggioranza. [[Applausi dai Gruppi LN-Aut e M5S.]]
ParlaMint-IT_2013-08-05-LEG17-Sed-88.u7	Prendiamo atto delle sue parole, ma ritengo che l'inizio dell'esame del provvedimento debba essere rinviato ad altra seduta.
ParlaMint-IT_2013-08-05-LEG17-Sed-88.u8	Comunico che è pervenuta alla Presidenza da parte del prescritto numero di senatori la richiesta di dichiarazione d'urgenza, ai sensi dell'articolo 77 del Regolamento, comma 1, sui disegni di legge nn. 356, 396, 406, 432, 559, 674 e 685, in materia di elezione della Camera dei deputati e del Senato della Repubblica. L'ordine del giorno delle seduta di domani è pertanto integrato con la predetta deliberazione dell'Assemblea, che potrà avere luogo non prima della conclusione dell'esame del disegno di legge di conversione del decreto-legge testé rinviato.
ParlaMint-IT_2013-08-05-LEG17-Sed-88.u9	[[Domando di parlare.]] [[PRESIDENTE. Ne ha facoltà.]] Signora Presidente, l'intervento è in funzione di quello che purtroppo sta ancora succedendo nel mar Mediterraneo. Quotidianamente assistiamo ad una tragedia che si sta compiendo sotto i nostri occhi, ma ciò che ci sconcerta di più è che la tragedia si stia compiendo sotto gli occhi dell'Europa, che - mi sia concessa questa forzatura - ha le mani sporche di sangue. E non accettiamo i giudizi che sono stati espressi oggi da un illustre esponente delle istituzioni europee, che ci dice che cosa dobbiamo fare e che cosa avremmo dovuto fare. Credo che nel nostro Paese tanto si sia fatto, e forse si può fare ancora di più, ma ci sconcerta che oggi donne e bambini rischino quotidianamente la vita nel Mediterraneo, mentre l'Europa, ancora una volta, gira la testa dall'altra parte. [[Applausi dal Gruppo LN-Aut]] È una vergogna! Noi abbiamo chiesto al ministro Kyenge di farsi portavoce di questa situazione a livello europeo, di presentarsi alle istituzioni europee con autorevolezza e chiedere all'Europa di farsi carico di questa immane tragedia. Pertanto, signora Presidente, attraverso la Presidenza del Senato vogliamo sollecitare il Governo affinché questa tragedia, questa tratta di esseri umani, questa situazione scandalosa venga al più presto presa in considerazione dall'Europa intera. Il nostro Paese non può farsi carico da solo di questa emergenza. Non vogliamo poi assolutamente accettare quanto si è verificato di recente a Malta, dove una nave carica di queste persone disperate è stata addirittura respinta in alto mare, sostenendo che l'affare non riguardava le autorità maltesi. Il nostro Paese non si comporta così, ma l'Europa deve comunque farsi carico di questa situazione e prendere assolutamente posizione su questa partita, mettendo a disposizione risorse economiche e, se necessario, anche risorse umane. Utilizziamo dunque tutte le forze che abbiamo a livello europeo: invece di pensare solo a fare le guerre (esprimo a questo proposito un mio punto di vista personale), utilizziamo le navi della Marina e quant'altro è possibile mettere in campo per fermare questa tragedia. Signora Presidente, sta accadendo qualcosa di inverosimile: tutti i giorni decine di persone, donne e bambini, rischiano la vita. Questa situazione non è più accettabile! [[Applausi dal Gruppo LN-Aut, della senatrice Rizzotti e del senatore Caliendo.]]
ParlaMint-IT_2013-08-05-LEG17-Sed-88.u10	Senatore Crosio, la Presidenza provvederà a segnalare la sua denuncia al Governo.
ParlaMint-IT_2013-08-05-LEG17-Sed-88.u11	[[Domando di parlare.]] [[PRESIDENTE. Ne ha facoltà.]] Signora Presidente, intendo segnalare all'Assemblea un'evenienza molto spiacevole verificatasi nella mia Provincia, Ragusa, ed esattamente a Scoglitti, nonché a Licata, in provincia di Agrigento, dove sono stati sequestrati due motopescherecci che si spingevano per la pesca - e dunque per lo svolgimento della loro attività quotidiana - verso l'isola di Malta. I due motopescherecci, che pescavano da quelle parti, sono stati bloccati - in malo modo per quanto è stato riferito - dalle autorità maltesi, che hanno imprigionato il comandante e trattenuto gli altri marinai all'interno dei motopescherecci, con l'accusa di avere invaso, per così dire, le acque maltesi. Desidero segnalare questa modalità di operare molto incisiva, molto poco attenta e rispettosa, per quanto riferito, nei confronti di queste persone fatte immediatamente prigioniere: stiamo parlando, tra l'altro, di pescatori che rischiano ogni giorno la loro vita. Il capitano è stato già condannato al pagamento di una multa di circa 20.000 euro, una somma enorme, se si considera la grave crisi che interessa anche il comparto della pesca: una somma che corrisponde, forse, al ricavo di un intero anno di lavoro. Vorrei chiedere dunque a quest'Assemblea il sostegno per una rivisitazione degli accordi tra Malta e il nostro Paese, essendo assolutamente sproporzionato il raggio di mare di cui può fruire l'isola di Malta, che è certamente una piccolissima isola di fronte al nostro Paese. In secondo luogo, vorrei anche far notare che le associazioni dei pescatori siciliani da sempre si sono comportate in maniera seria, evitando il bracconaggio in mare e rispettando il mare, sia perché è giusto rispettare le norme, sia per rispettare un mezzo che dà loro sostentamento. Ritengo quindi che sia assolutamente necessario denunciare questi spiacevoli episodi che ci vengono raccontati. A tale riguardo, l'assessore alla legalità del Comune di Vittoria si è prodigato e si è interessato presso la Farnesina che si sta attivando per avere la posizione precisa e per difendere i nostri pescatori, che non abbiamo dubbi possano dire la verità. Soprattutto, però, inviterei (lo farò in un'interrogazione che ho presentato questa sera) alla rivisitazione degli Accordi europei tra Malta e l'Italia, perché non si capisce per quale motivo Paesi facenti parte della stessa Unione europea non debbano avere le stesse regole. [[Applausi dal Gruppo PD.]]
ParlaMint-IT_2013-08-05-LEG17-Sed-88.u12	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-08-05-LEG17-Sed-88.u13	Il Senato tornerà a riunirsi domani, martedì 6 agosto, in due sedute pubbliche, la prima alle ore 9,30 e la seconda alle ore 16, con il seguente ordine del giorno: (Vedi ordine del giorno) La seduta è tolta (ore 19,28).
