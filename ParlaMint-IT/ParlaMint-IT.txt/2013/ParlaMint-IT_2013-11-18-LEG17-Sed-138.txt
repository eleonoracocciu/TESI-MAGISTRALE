ParlaMint-IT_2013-11-18-LEG17-Sed-138.u1	La seduta è aperta (ore 11,09). Si dia lettura del processo verbale. PETRAGLIA, segretario, dà lettura del processo verbale della seduta del 7 novembre. PRESIDENTE. Non essendovi osservazioni, il processo verbale è approvato.
ParlaMint-IT_2013-11-18-LEG17-Sed-138.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-11-18-LEG17-Sed-138.u3	La senatrice Bianconi, nella qualità di presidente pro tempore, ha comunicato che in data 15 novembre 2013 si è costituito il Gruppo parlamentare denominato «Nuovo Centrodestra». L'elenco dei senatori aderenti al Gruppo è pubblicato in allegato al Resoconto della seduta odierna.
ParlaMint-IT_2013-11-18-LEG17-Sed-138.u4	Onorevoli colleghi, dovremmo passare all'ordine del giorno della seduta odierna, recante la discussione dei disegni di legge di bilancio e di stabilità. La 5ᵃ Commissione permanente non ha concluso l'esame in sede referente di tali disegni di legge, secondo quanto previsto, invece, dal calendario dei lavori. La Commissione bilancio è ulteriormente convocata nella giornata odierna alle ore 16 e alle ore 20,30. Il successivo iter della sessione di bilancio sarà definito, anche alla luce dei lavori della 5ª Commissione, dalla Conferenza dei Capigruppo che sarà convocata in giornata. Pertanto, propongo di sospendere la seduta e di riprenderla alle ore 18, quando, ritengo, si sarà conclusa anche la riunione della Conferenza dei Capigruppo per comunicare all'Assemblea il nuovo calendario dei lavori.
ParlaMint-IT_2013-11-18-LEG17-Sed-138.u5	[[Domando di parlare.]] [[PRESIDENTE. Ne ha facoltà.]] Signora Presidente, vorrei comunicare alla Presidenza e all'Assemblea che il giorno 20 novembre sarà la Giornata internazionale per dei diritti dell'infanzia e dell'adolescenza. Le comunicazioni che lei ha adesso reso all'Aula fanno comprendere che certamente per quel giorno l'Assemblea sarà ancora interessata dalla discussione della legge di stabilità. Vorrei celebrare la ricorrenza della Giornata internazionale dei diritti dell'infanzia comunicando che il Gruppo del Partito Democratico chiederà alla prossima Conferenza dei Capigruppo l'immediata calendarizzazione, al termine della discussione della legge di stabilità, di una mozione che riguarda i problemi dell'infanzia. [[Applausi dai Gruppi PD, M5S e SCpI.]]
ParlaMint-IT_2013-11-18-LEG17-Sed-138.u6	La Presidenza ne prende atto.
ParlaMint-IT_2013-11-18-LEG17-Sed-138.u7	[[Domando di parlare.]] [[PRESIDENTE. Ne ha facoltà.]] Signora Presidente, approfitto di questa seduta per far presente una questione drammatica che si è determinata venerdì presso l'aeroporto di Fiumicino e per chiedere alla Presidenza, così come farò nella Commissione competente, ovvero l'8ᵃ, di cui sono Vice Presidente, di affrontare con efficacia e rapidità il problema. Venerdì si sono incatenate all'ingresso dell'aeroporto di Fiumicino diverse decine di lavoratrici e di lavoratori facenti parte di una società colpita dalla crisi che attraversa questo scalo. Ci stiamo battendo, sia come Commissione, sia come Senato, anche per altre importanti questioni, ad esempio per affrontare il problema drammatico della crisi di Alitalia. Ma nell'ambito di questo generale problema accade che per numerose lavoratrici e per numerosi lavoratori (a una parte dei quali si è data risposta e a un'altra parte consistente invece no) si determina una situazione drammatica di assenza di reddito, senza alcuna prospettiva. Sono sconcertato dal comportamento intransigente della società Aeroporti di Roma nei confronti dei lavoratori della ex World Duty Free, che venerdì si sono incatenati all'ingresso dell'aeroporto Leonardo da Vinci e che si trovano senza reddito, mentre, come abbiamo verificato, la compagnia, attraverso i propri canali digitali, ha lanciato un concorso per intitolare la nuova shopping gallery. Si tratta quindi di un'espansione, situazione ben diversa da quelle cui purtroppo spesso assistiamo in Italia, cioè di precipitazione delle attività e delle iniziative anche economiche. Questo è veramente incredibile, come lo è stato nel corso della giornata di venerdì anche l'atteggiamento dell'azienda, che non ha dato risposta agli esponenti del Comune di Fiumicino (la vicesindaco e diversi assessori e consiglieri) presenti sul posto. A tutto ciò l'azienda ha risposto dopo molte ore solo con un'ipotetica disponibilità a mettere in piedi una trattativa. Credo sia auspicabile che la Presidenza del Senato, in sintonia con la Regione Lazio, che si è resa disponibile, il Comune di Fiumicino e la Commissione competente, stimoli e stani l'azienda, che rimane sorda a ogni problema di questa natura.
ParlaMint-IT_2013-11-18-LEG17-Sed-138.u8	Vorrei salutare gli studenti e gli insegnanti del liceo classico «Mario Pagano» di Campobasso, che sono oggi in visita al Senato. [[Applausi.]]
ParlaMint-IT_2013-11-18-LEG17-Sed-138.u9	[[Domando di parlare.]] [[PRESIDENTE. Ne ha facoltà.]] Signora Presidente, sicuramente il mio intervento non sarà di suo gradimento, anche perché sono appena stato invitato a non parlare del Presidente della Camera dei deputati; tuttavia, personalmente credo che ogni eletto debba sempre rispondere ai cittadini quando assume cariche di rilievo, quindi mi tolga la parola se riterrà di farlo, ma non mi fermerò nel dire quanto sto per affermare. Ho ricevuto una lettera da parte di un cittadino italiano che, avendo rispetto per le istituzioni, si è rivolto al Presidente della Camera portando un suo problema personale (un grave problema di famiglia, di separazione e di figli), chiedendo di essere ascoltato. Sono certo che la presidente Boldrini non sarà stata portata a conoscenza di questa lettera, ma il suo ufficio di segreteria ha risposto a una persona che si è messa in sciopero della fame rinviando alla primavera. PRESIDENTE. La Presidente della Camera può essere chiamata in causa nell'ambito della Camera, perché non ha strumenti per replicare a un senatore. CANDIANI (LN-Aut). Signora Presidente, le sto dicendo che certamente ritengo la cosa importante e quindi chiedo al Presidente del Senato di farsene carico. PRESIDENTE. Quando arriverà questa lettera ... CANDIANI (LN-Aut). Gliela sto portando io. È una persona che si è messa in sciopero della fame perché non può vedere il proprio figlio; credo che a livello istituzionale non si possa rispondere «ci sentiamo fra sei mesi, a primavera», magari quando lo stesso sarà più dimagrito. Vogliamo prendere sul serio le persone che hanno difficoltà? Credo sia nostro dovere di cittadini eletti a rappresentare le istituzioni. Se questo non lo fa il Presidente della Camera, lo faccia, per cortesia, il Presidente del Senato.
ParlaMint-IT_2013-11-18-LEG17-Sed-138.u10	Sospendo la seduta fino alle ore 18. (La seduta, sospesa alle ore 11,23, è ripresa alle ore 18).
ParlaMint-IT_2013-11-18-LEG17-Sed-138.u11	Colleghi, riprendiamo i nostri lavori. La Conferenza dei Capigruppo riunitasi oggi pomeriggio ha preso atto dello stato dei lavori sui disegni di legge di bilancio e di stabilità presso la 5ᵃ Commissione permanente alla luce degli interventi del Presidente della Commissione medesima e dei rappresentanti del Governo. Pertanto, nell'ambito del calendario già definito dalla Conferenza dei Capigruppo nelle riunioni del 29 ottobre e del 5 novembre, la discussione dei documenti finanziari in Assemblea inizierà venerdì 22 novembre, alle ore 9,30, previa convocazione della Conferenza dei Capigruppo, alle ore 9. La Conferenza dei Capigruppo ha altresì preso atto del protocollo per l'attuazione del Capo VII della legge 24 dicembre 2012, n. 243, relativo all'istituzione dell'Ufficio parlamentare dì bilancio, deliberato congiuntamente dagli Uffici di Presidenza delle Commissioni bilancio del Senato e della Camera dei deputati il 7 novembre 2013.
ParlaMint-IT_2013-11-18-LEG17-Sed-138.u12	[[Domando di parlare.]] [[PRESIDENTE. Ne ha facoltà.]] Signor Presidente, la Conferenza dei Presidenti di Gruppo da lei convocata in data odierna ha, di fatto, mutato il calendario dei lavori vigenti, derogando esplicitamente il Regolamento del Senato vigente. L'articolo 126, comma 9, impone infatti la conclusione dell'esame della legge di stabilità in sede riferente entro 25 giorni dal suo deferimento. Essendo stato assegnato il 23 ottobre scorso in Commissione bilancio, l'esame del disegno di legge di stabilità, ai sensi del Regolamento vigente, si sarebbe dovuto concludere entro sabato scorso (16 novembre). Pertanto, tale significativa violazione procedimentale, oltre ad essere fortemente stigmatizzata, deve essere quanto meno certificata dalla Conferenza dei Presidenti di Gruppo, oltre che dall'Assemblea. Il combinato del mutamento fattuale del calendario dei lavori, aggravato dalla violazione dell'articolo 126 del Regolamento, richiede necessariamente un voto almeno da parte dell'Assemblea del Senato, al fine di rendere definitivo il calendario dei lavori. Ciò premesso, il Gruppo Movimento 5 Stelle richiede una modifica al calendario così come ridefinito dall'odierna Conferenza dei Presidenti di Gruppo, integrandolo con due questioni di primaria rilevanza. A ben 109 giorni esatti dalla condanna definitiva per reati gravissimi e a 45 giorni dalla dichiarazione della Giunta delle elezioni e delle immunità parlamentari, il Senato non è stato in grado di giungere ad un atto dovuto: la pronuncia di decadenza del signor Berlusconi. È quindi il caso di provvedere urgentemente a questo adempimento che, vale la pena di ricordare, è prescritto dalla legge vigente, ed il Senato non può, in alcun modo, sottrarsi al principio di legalità. È per questo che, signor Presidente, chiediamo che sia calendarizzata per oggi, lunedì 18 novembre 2013, la votazione sulla decadenza del signor Berlusconi. Ulteriore questione che l'Assemblea del Senato deve risolvere, immediatamente dopo la Camera dei deputati, è la mozione di sfiducia individuale nei confronti del ministro Cancellieri, presentata dal Gruppo Movimento 5 Stelle il 5 novembre scorso. Decadenza e sfiducia risultano, evidentemente, questioni radicalmente slegate dalla legge di stabilità, tuttora all'esame della Commissione bilancio, e quindi tranquillamente esaminabili da questa Assemblea. La nostra richiesta pertanto è questa: oggi, lunedì 18 novembre, votazione sulla decadenza del signor Berlusconi; giovedì, 21 novembre, ore 9,30, discussione e votazione sulla mozione di sfiducia individuale nei confronti del ministro Cancellieri. Come le ho scritto giovedì scorso, onorevole Presidente, tali richieste rispondono esclusivamente all'esigenza di legalità e correttezza del nostro ordinamento giuridico e costituzionale, in forza di persistenti e perduranti violazioni di legge, stante la permanenza in carica parlamentare di un soggetto condannato in via definitiva per reati gravissimi e stante la permanenza al Governo di Ministri che fanno telefonate sbagliate a persone sbagliate, dal contenuto sbagliato. Ogni ulteriore espediente dilatorio e ritardante non solo è da considerarsi inopportuno e illegittimo, ma rischia di compromettere, irrimediabilmente, la dignità istituzionale e funzionale del Senato della Repubblica. Vorrei, infine, onorevole Presidente, fare una raccomandazione a lei e a quest'Aula intera. Ove il senatore Berlusconi dovesse essere dichiarato decaduto, percepirà un assegno di fine mandato pari, circa, a 180.000 euro. In altri termini, il Senato, a seguito di una sentenza definitiva per frode fiscale, dovrà indennizzare il senatore Berlusconi di 180.000 euro, perché in carica parlamentare sin dal 1994. Sarebbero uno scandalo ed una beffa inaccettabili che non possono e non devono, in alcun modo, accadere, e noi faremo di tutto perché ciò non accada. [[Applausi dal Gruppo M5S.]]
ParlaMint-IT_2013-11-18-LEG17-Sed-138.u13	[[Domando di parlare.]] [[PRESIDENTE. Ne ha facoltà.]] Signor Presidente, prendo la parola a nome del Gruppo della Lega Nord per sottolineare tutto il nostro disappunto nei confronti di questa situazione. Si chiede tempo quando tempo non ce n'è più: chiediamo tempo agli italiani ma il Paese non ha più tempo. Siamo veramente sconcertati. Tra l'altro, mi permetta di sottolineare che, in una situazione del genere (noi oggi avremmo dovuto iniziare la trattazione dei documenti finanziari), sarebbe stato carino e gentile che fosse presente in Aula un rappresentante del Governo: non è così. Ma la cosa che più ci preoccupa, signor Presidente, che intendo sottolineare e della quale le chiedo di farsi interprete presso il Governo, è capire, a seguito della lettera dell'Unione europea che di fatto boccia la nostra manovra, quale sia il percorso che il Governo vuole intraprendere in ordine alla legge di stabilità in Commissione. È fondamentale capire quando il Governo verrà in Commissione per chiarire questo punto che riteniamo fondamentale (da questo punto di vista forse ci sono già delle rassicurazioni, ma noi vogliamo certezza sui tempi). La lettera dell'Unione europea infatti lascia pochi dubbi e poche interpretazioni, ragion per cui aspetteremo che il Governo venga a riferire sul punto in Commissione. Vedremo venerdì cosa accadrà. Non abbiamo la sfera di cristallo, ma sono pronto a scommettere che sarà rimandato tutto alla settimana prossima, però lo vedremo venerdì. L'Italia e gli italiani hanno bisogno di risposte; noi chiediamo tempo. Questo non va assolutamente bene. [[Applausi dai Gruppi LN-Aut e M5S.]]
ParlaMint-IT_2013-11-18-LEG17-Sed-138.u14	[[Domando di parlare.]] [[PRESIDENTE. Ne ha facoltà.]] Signor Presidente, intendo solo segnalare che i lavori della Commissione bilancio proseguono. Anche a questo proposito chiedo a lei, al pari di quanto accaduto in Commissione pochi minuti fa, di attivarsi affinché sia presente il ministro dell'economia Saccomanni per rispondere rispetto alla bocciatura da parte dell'Unione europea della nostra legge di stabilità. Abbiamo letto risposte del Ministro (alcune ci convincono altre no), ma prima di entrare nel merito della questione vorremmo che il Ministro avesse il buon gusto di rispondere al Parlamento prima ancora che ai giornali. [[Applausi dal Gruppo PdL.]]
ParlaMint-IT_2013-11-18-LEG17-Sed-138.u15	Già in sede di Conferenza dei Capigruppo ho dato assicurazioni sulla disponibilità del ministro Saccomanni, qualora si concordi una data per la sua audizione da parte della Commissione bilancio: si tratterà soltanto di fissare una data, ma c'è la disponibilità. Onorevoli colleghi, sulla richiesta avanzata dalla senatrice Taverna, ha già dato risposta la Presidenza nella seduta antimeridiana del 6 novembre scorso, confermata anche nel corso di successive sedute. Rispetto agli ulteriori rilievi formulati dalla senatrice Taverna, ricordo che nella seduta pomeridiana di martedì 5 novembre sono state votate e respinte proposte di modifica al calendario già approvato dalla Conferenza dei Capigruppo, tendenti ad anticipare il voto sulla relazione della Giunta delle elezioni e delle immunità parlamentari sull'elezione contestata nella Regione Molise e ad inserire la mozione di sfiducia individuale nei confronti del Ministro della giustizia. La reiezione di tali richieste ha comportato la preclusione della proposta, avanzata ai sensi dell'articolo 56, comma 4, del Regolamento, di discutere e votare sullo stesso argomento. La richiesta della senatrice Taverna si configura come una modifica diretta al calendario, approvato e confermato dall'Assemblea con distinte votazioni e a tutt'oggi non modificato. Infatti, come già comunicato, nell'odierna riunione la Conferenza dei Capigruppo si è limitata semplicemente a prendere atto dello stato dei lavori sui documenti finanziari, senza considerare nessun'altra proposta di modifica o integrazione del calendario, già definito nelle riunioni del 29 ottobre e del 5 novembre. La questione potrà essere eventualmente riproposta nella sede propria di una successiva Conferenza dei Capigruppo (una è già stata convocata per venerdì prossimo) chiamata a pronunciarsi su un diverso calendario.
ParlaMint-IT_2013-11-18-LEG17-Sed-138.u16	[[Domando di parlare.]] [[PRESIDENTE. Ne ha facoltà.]] Signor Presidente, colleghi, leggo una mia nota pubblicata il 10 novembre scorso e rivolta al Presidente del Consiglio a proposito del caso drammatico di un nostro concittadino, in gravi condizioni di salute, il quale, per un disguido burocratico, è rimasto per giorni in carcere pur in presenza di un ordine contrario dell'autorità giudiziaria. «Caro Presidente del Consiglio, dottor Enrico Letta, come avrai avuto modo di leggere sul "Fatto Quotidiano" di ieri, un nostro concittadino, il dottor Fabrizio Cinquini, medico chirurgo di Pietrasanta (Lucca), sta vivendo una vera e propria odissea carceraria. Egli è attualmente richiuso nel carcere di Massa, dove ha appena festeggiato i suoi primi 50 anni, nonostante da tempo avrebbe potuto godere degli arresti domiciliari e ricevere, così, assistenza da sua moglie e dai suoi figli. Il dottor Cinquini, difatti, è affetto da epatite C, malattia contratta nel lontano 1998 mentre svolgeva il suo lavoro a bordo di una autoambulanza. Il medico, in questi anni, ha provato a curarsi con una terapia a base di cannabis, aloe e papaia, infrangendo così la legge con una sorta di disobbedienza civile, evidentemente finalizzata a procurasi non già vantaggi di tipo patrimoniale, ma semplici rimedi terapeutici, vietati in Italia ma applicati liberamente in altri Paesi, anche europei. Ciò che tuttavia colpisce è l'incapacità del sistema giudiziario e carcerario di assicurare i minimi diritti di libertà e di civiltà giuridica a cittadini che, pur non avendo cognomi importanti come i Ligresti, di certo meritano pari attenzione da parte delle istituzioni. Il dottor Cinquini, pur autorizzato agli arresti domiciliari, giace in carcere per ritardi burocratici dell'amministrazione giudiziaria. Per questo ho pensato di rivolgermi direttamente a te che, con tanto impegno, hai difeso il ministro Cancellieri in Parlamento nel recente caso che ha coinvolto la "povera" Giulia Ligresti. I parenti del dottor Cinquini, purtroppo, non sono riusciti ad avere il numero di telefono del ministro Cancellieri e non possono così vedersi riconosciuto quello che in un Paese democratico e moderno dovrebbe essere un diritto di ogni cittadino, a prescindere dalla sua condizione personale e patrimoniale. Confidando nella tua sensibilità, ti chiedo, con ogni cortese urgenza, di volermi comunicare l'utenza cellulare del ministro Cancellieri o, quantomeno, di interessarti affinché il dottor Cinquini possa al più presto riabbracciare i suoi cari e ricevere le giuste cure mediche di cui ha bisogno. Ringraziandoti, ti saluto cordialmente».
ParlaMint-IT_2013-11-18-LEG17-Sed-138.u17	[[Domando di parlare.]] [[PRESIDENTE. Ne ha facoltà.]] Signor Presidente, distinti colleghi, già mesi or sono denunciai il rapporto equivoco intercorrente tra le lobby del gioco d'azzardo e la politica. In particolare, mi soffermai sui rapporti tra il presidente del Consiglio Letta ed alcune società che, stando a fonti di stampa, avevano finanziato con 15.000 euro direttamente il presidente (ricordo la società HBG di Antonio Porsia) e con 30.000 euro la sua Fondazione veDrò attraverso Lottomatica e Sisal. Ebbene, a seguito di quelle denunce, il Presidente si affrettò a smentire dicendo che non riceve finanziamenti diretti. A noi risulta invece che questo sia avvenuto e chiederemo, dunque, al Presidente di chiarire, oppure di riconoscere, una volta per tutte i suoi legami, perché questo Governo è chiamato a governare, a dirimere una serie di questioni, ad intervenire su atti legislativi importanti che non possono vederlo delegittimato sul piano della trasparenza. Annuncio quindi che depositerò un'interrogazione per avere finalmente un punto chiaro su questa vicenda. [[Applausi dal Gruppo M5S.]]
ParlaMint-IT_2013-11-18-LEG17-Sed-138.u18	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-11-18-LEG17-Sed-138.u19	Il Senato tornerà a riunirsi in seduta pubblica venerdì 22 novembre, alle ore 9,30, con il seguente ordine del giorno: (Vedi ordine del giorno) La seduta è tolta (ore 18,17).
