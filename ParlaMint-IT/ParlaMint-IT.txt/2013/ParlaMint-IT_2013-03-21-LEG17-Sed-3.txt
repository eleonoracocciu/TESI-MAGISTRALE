ParlaMint-IT_2013-03-21-LEG17-Sed-3.u1	La seduta è aperta (ore 15,21). Scusate, il ritardo è stato determinato non da una mia volontà (anche perché ero in ufficio), ma dalla richiesta di un Gruppo che aveva un ritardo che ho inteso rispettare.
ParlaMint-IT_2013-03-21-LEG17-Sed-3.u2	L'elenco dei senatori in congedo, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-03-21-LEG17-Sed-3.u3	[[Si leva in piedi e con lui tutta l'Assemblea]] Care senatrici, cari senatori, è questa la prima seduta che mi vede nel ruolo di Presidente, ed è quindi con non poca emozione che mi accingo a dare inizio ai lavori dell'Assemblea. All'emozione per questo importante momento istituzionale e personale si unisce oggi la commozione per la scomparsa di Antonio Manganelli, un eccezionale servitore dello Stato, come hanno detto tanti, tutti in queste ore. Eccezionale nel senso di non comune, di difficile da trovare per intelligenza, umanità, onestà, competenza, dedizione e per la rara concomitanza in una sola persona di tutte queste doti assieme. Come Presidente del Senato mi unisco alle manifestazioni di stima e rispetto unanimemente espresse dal mondo istituzionale. Ma egli era per me anche un affettuoso e caro amico, con il quale avevo avuto occasione di collaborare più volte nel corso della mia carriera in magistratura. Più volte le nostre vite e le nostre funzioni si sono incrociate. Antonio Manganelli è stato protagonista di alcuni momenti fondamentali della mia vita professionale. Lo ricordo, e lo ricordiamo tutti, accompagnare Tommaso Buscetta in aula nel corso del maxiprocesso a Cosa nostra, dove ero giudice a latere. Lo ricordo da componente della Commissione centrale per i programmi di protezione nei confronti dei testimoni e collaboratori di giustizia, nella sua veste di direttore del Servizio centrale di protezione. Lo ricordo questore bravissimo a districarsi nella realtà tanto difficile di Palermo, dove ero arrivato da procuratore della Repubblica. In tutti questi ed altri momenti è stato per me fondamentale punto di riferimento, perché oltre alla sua esperienza di raffinato ed intelligente investigatore, sapeva mettere in campo squadre di uomini che con lui condividevano gli stessi ideali, gli stessi valori. Negli ultimi anni, da procuratore nazionale antimafia, ho avuto modo di collaborare quasi quotidianamente con Antonio, prima designato al vertice del dipartimento della pubblica sicurezza, quindi all'incarico di Vice capo della Polizia e poi di Capo della Polizia. Un riconoscimento dovuto alla sua vita, alla sua carriera, al servizio reso allo Stato a protezione dei cittadini onesti e contro ogni forma di criminalità. Di lui ricordo la semplicità, l'affettuosità, la lealtà con cui quotidianamente sapeva relazionarsi con gli uomini da lui diretti. Era un capo rispettato ed amato, sapeva farsi carico della responsabilità e del peso, talvolta anche impopolare, che spesso comporta ricoprire cariche così importanti. Mi auguro che questa sua testimonianza possa essere di esempio per tutte le donne e per tutti gli uomini che quotidianamente nelle Forze dell'ordine mettono la loro vita al servizio dello Stato. Sono certo di interpretare il sentimento di unanime cordoglio e commozione di tutti voi e del Paese tutto nell'esprimere l'affetto alla moglie Adriana, alla figlia Emanuela, a tutti i familiari di Antonio Manganelli. Il Paese ha perso un grande poliziotto, un grande uomo. Io ho perso anche un amico. Invito l'Assemblea ad osservare in sua memoria un minuto di silenzio e di raccoglimento. [[L'Assemblea osserva un minuto di silenzio. Generali applausi.]]
ParlaMint-IT_2013-03-21-LEG17-Sed-3.u4	[[Domando di parlare.]] [[PRESIDENTE. Ne ha facoltà.]] Signor Presidente, io ho avuto la possibilità di conoscere il dottor Manganelli quando, giovane questore di Palermo, prese possesso dell'ufficio di quella città, come lei ha richiamato poc'anzi, bellissima, difficile e complicata, forse ancora più di tante altre città del Meridione d'Italia. Una città con una presenza sociale che, altre volte, con altri magistrati, ho avuto la possibilità di commentare come una società con un software a parte. Del dottor Manganelli ho quindi il ricordo delle sue strette di mano e di alcune valide indicazioni e di alcuni preziosissimi suggerimenti. Una persona elegante, colta, presente senza essere protagonista, forte nella cura della legalità, nella cura dell'ordine pubblico, degli incontri diversi rispetto a quelli più importanti di cui è stato attore e alfiere, cioè quelli per la lotta alla mafia. Lo ha richiamato già ella, Presidente. Già prima di essere questore di Palermo e poi, con una fulgida carriera, Capo della Polizia italiana, fu in contatto con Falcone e Borsellino nei suoi precedenti incarichi e dimostrò anche allora grande equilibrio, senso delle Istituzioni, mai in evidenza ma sempre presente, sempre avanti nelle tecniche di investigazione, mutuando tutto quello che avveniva nel mondo e che altri esempi nella storia della Polizia hanno "pregnato" di caratteristica, quella polizia che ormai viene additata nel mondo come prima nella lotta alla criminalità organizzata; lotta nella quale il dottor Manganelli, come i suoi predecessori, ha coniugato i suoi sforzi a quelli delle polizie dell'Unione europea e riconoscendo l'obiettivo comune di una lotta alla criminalità organizzata che sia concertata. Quindi, anche da parte nostra, signor Presidente, al dottor Manganelli rivolgiamo il tributo d'onore alla sua memoria, nel ricordo di un grande servitore dello Stato. [[Applausi.]]
ParlaMint-IT_2013-03-21-LEG17-Sed-3.u5	[[Domando di parlare.]] [[PRESIDENTE. Ne ha facoltà.]] Signor Presidente, colleghi senatori, Balzac, oltre un secolo fa, scrisse che fare della cronologia è fare la storia degli sciocchi. È difficile inserire la figura di Antonio Manganelli all'interno di questa cornice. Tutto possiamo dire di lui, senza dimenticare quello che dichiarò in un momento difficile per la democrazia italiana, quando, rivolto alla stampa, e quindi rivolto agli italiani, disse: «È il momento di chiedere scusa». In quel «È il momento di chiedere scusa» si cancella l'epiteto di Balzac. Attraverso Manganelli è passato un pezzo di storia nera dell'Italia. Ho avuto la ventura di conoscerlo a Firenze, vice commissario di strada, dove spesso molti dei servitori dello Stato iniziano quella che poi diventerà una carriera difficile e delicata. Attraverso di lui sono passate le iniziative per recuperare - ed ebbe successo, a cominciare dal sequestro di persona - la lotta contro l'anonima sarda; sempre attraverso di lui, ma non solo attraverso di lui (e lei lo ha ricordato correttamente), la lotta alla mafia ed alla criminalità ordinaria e poi i fatti di Genova. Ma attraverso Manganelli e un pezzo della polizia italiana e dei servitori dello Stato italiani, è passato anche un pezzo della buona storia italiana, delle novità: il progetto per la polizia di prossimità, la protezione dei collaboratori di giustizia, che - è stato ricordato - anche attraverso di lui ha fatto un salto straordinario. Ho letto in questi giorni in chi lo ha ricordato che Manganelli ha avuto il privilegio, che non capita a tutte le donne e agli uomini, di fare ciò che nella vita avrebbe voluto fare, ossia l'investigatore, alla quale funzione, servizio anzi, aveva collegato una dote che va coltivata, perché non è una dote naturale e non sempre si trova nelle donne e negli uomini: il gusto della cultura, che passava attraverso la lettura costante e un amore per l'arte. Forse va ricordato - lo dico in conclusione - come colui che fece il proprio dovere senza ritenerlo un fatto straordinario, e quindi senza considerarlo assolutamente un eroe. [[Applausi.]]
ParlaMint-IT_2013-03-21-LEG17-Sed-3.u6	[[Domando di parlare.]] [[PRESIDENTE. Ne ha facoltà.]] Signor Presidente, colleghi senatori, commemoriamo oggi una persona degna di rispetto e di considerazione da parte di tutti i cittadini italiani, e voglio esprimere, a nome mio, del Gruppo Misto e di "Sinistra Ecologia e Libertà", la nostra vicinanza alla famiglia e a tutti i suoi cari. Un vero e autentico «servitore dello Stato»: questa non è una vuota figura retorica, che spesso e, a volte anche impropriamente, viene usata. È stato un democratico sincero, la cui azione è stata caratterizzata da un profondo tratto di umanità, che universalmente gli è stato riconosciuto. In ogni momento del suo impegno al servizio dello Stato ha dimostrato un profondo senso di attaccamento alle Istituzioni democratiche ma anche, e soprattutto, di possedere grandi e non usuali doti di sensibilità e di grande rispetto per i cittadini. Grandissimo suo merito sono stati i risultati raggiunti nella lotta alla mafia, alla criminalità organizzata: questa attività ha conformato di sé tutto lo svolgersi della sua carriera, a partire dalle sue collaborazioni con Falcone e Borsellino, per poi divenire questore di Palermo, fino all'apice dell'attività di direzione. Quando è divenuto capo della Polizia ha messo a frutto l'esperienza accumulata sul campo, tanto che i grandi risultati raggiunti in questi anni nella lotta al crimine organizzato e alle mafie possono certamente essere, senza alcun dubbio, ascritti alle sue intuizioni, alla sua determinazione e alla sua capacità di intelligence, di investigazione e di coordinamento dei vari attori nel contrasto al crimine e nella cattura dei grandi latitanti. Questa sua visione si rispecchia appieno nella sua passione civile, dimostrata in ogni fase della sua lunga carriera, che consiste nella ricerca di una ricomposizione sempre forte del rapporto tra Stato e cittadini, attraverso un'azione di coinvolgimento tra i cittadini, le istituzioni e le forze di polizia, che si può riassumere, secondo una sua felice ed incisiva espressione, nel tentativo di far divenire tutti «attori protagonisti per il mantenimento della sicurezza pubblica nel nostro Paese». La sua iniziativa è stata sempre tesa a garantire la trasparenza dell'operato delle forze dell'ordine, anche attraverso una coraggiosa denuncia e correzione delle proprie azioni, di cui diamo doverosamente atto, tesa appunto alla ricostituzione del rapporto di fiducia dei cittadini verso lo Stato. L'esempio di questo suo sentimento lo si può cogliere nel modo in cui, da capo della Polizia, ha affrontato il difficile e delicato sviluppo delle fasi successive ai tragici e dolorosi fatti del G8 di Genova, che hanno rappresentato certamente un momento di separazione e di conflitto tra cittadini e forze di polizia, fino al punto di chiedere lui - capo della Polizia - civilmente e umanamente scusa a nome della Polizia di Stato per le comprovate, gravi violazioni commesse allora contro ragazzi inermi e pacifici cortei, che manifestavano democraticamente le proprie idee. È con questo spirito e con questi sentimenti che noi commemoriamo oggi la scomparsa di Antonio Manganelli. [[Applausi]]
ParlaMint-IT_2013-03-21-LEG17-Sed-3.u7	[[Domando di parlare.]] [[PRESIDENTE. Ne ha facoltà.]] Signor Presidente, colleghi senatori, il Gruppo della Lega Nord non può non ricordare Antonio Manganelli, riportando anche in quest'Aula il cordoglio espresso da Roberto Maroni, già ministro dell'interno, che appresa la triste notizia ha sentito la necessità di comunicare il suo personale affetto e il suo rapporto di stima, con poche, commosse e sentite parole: «Ciao Antonio, maestro di vita e amico vero. Rimarrai per sempre nel mio cuore». La vita di Antonio Manganelli è stata segnata da continue battaglie. L'abnegazione e il sacrificio hanno guidato la sua lunga carriera, vissuta come una vera e propria missione, finalizzata alla lotta contro la criminalità organizzata. Tante furono le sfide affrontate e tante le vittorie conseguite sul campo. E con la stessa tenacia e dignità ha saputo condurre anche la personale sfida che il destino gli ha riservato, senza mai sottrarsi al suo impegno di servitore delle Istituzioni. Come dimenticare alcune delle operazioni da lui dirette che rimangono nella storia di questo Paese? Come quando a Caltanissetta alla mafia fu inferto un colpo gravissimo con l'arresto di ben 400 criminali in una sola notte. E i meriti a lui attribuiti per l'arresto dei più noti boss di Cosa nostra, come Nitto Santapaola e Pietro Vernengo. E negli ultimi anni la cattura di pericolosi latitanti, quali Giovanni Arena, Salvatore Lo Piccolo, Michele Zagaria e ancora Giuseppe Setola, Giovanni Strangio, Domenico Condello. Dotato di un innato istinto, senso del dovere e rispetto della gerarchia, ha iniziato un'inarrestabile scalata che lo ha portato ben presto a ricoprire il vertice massimo della Polizia. In questo ruolo ha cercato di mettere in pratica la sua idea di «sicurezza condivisa». Un'idea che appartiene da sempre anche alla linea programmatica e politica del movimento della Lega Nord. Un'idea secondo la quale la lotta alla criminalità, e in particolare alla criminalità organizzata, può essere affrontata solo trovando la giusta sinergia tra l'attività di polizia e la piena partecipazione delle amministrazioni locali e della cittadinanza attiva. Una sicurezza condivisa è infatti realizzabile soltanto attraverso un'analisi profonda dei fenomeni e delle tensioni sociali. Per queste ragioni il nome di Antonio Manganelli rimarrà nella memoria storica di questo Paese come quelli di Falcone e Borsellino, esempi di speranza per le nuove generazioni. [[Applausi.]]
ParlaMint-IT_2013-03-21-LEG17-Sed-3.u8	[[Domando di parlare.]] [[PRESIDENTE. Ne ha facoltà.]] Signor Presidente, credo che le sue parole abbiano bisogno di pochi commenti: le condividiamo tutte. Penso che Antonio Manganelli avrebbe voluto morire esattamente nel modo in cui è morto e cioè come capo della Polizia, fiaccato ma non sconfitto dal male. Sino alla fine è stato un esempio di abnegazione straordinaria, di attaccamento al dovere e di grande senso di responsabilità. Poc'anzi una collega, la senatrice De Petris, ha ricordato che Manganelli è stato un grande, anche perché ha saputo chiedere scusa in alcune circostanze ed assumersi la responsabilità di scelte difficili e credo che quale grande leader, come è stato, a capo di migliaia di poliziotti italiani, abbia dimostrato in tutta la sua vicenda umana e professionale questa grande capacità. Anche i colleghi del Gruppo di Scelta Civica per l'Italia si uniscono al dolore della famiglia e al cordoglio di tutti i poliziotti. Vorrei solo ricordare due punti, in finale (scusate se introduco due argomenti che possono sembrare un po' fuori tono, ma voglio parlarne): il primo concerne qualche amarezza di troppo che negli ultimi tempi la sorte non ha esitato a destinare ad Antonio Manganelli; l'altro - ne sono stato colpito, agghiacciato nella giornata di ieri - la barbarie e la inciviltà di centinaia di commenti su Twitter e su Facebook, segno della inciviltà che tempi duri come questi ci riservano. Credo che mai si dovrebbe lasciare spazio alla barbarie e alla disumanità, anche quando esse si manifestino attraverso mezzi nuovissimi e modernissimi di comunicazione. [[Applausi.]]
ParlaMint-IT_2013-03-21-LEG17-Sed-3.u9	[[Domando di parlare.]] [[PRESIDENTE. Ne ha facoltà.]] Signor Presidente, il Gruppo parlamentare del Senato del Movimento 5 Stelle esprime il proprio cordoglio per la morte del capo della Polizia Antonio Manganelli. In questa sede vogliamo ricordarlo rendendo onore alla sua onestà intellettuale, in quanto il 26 luglio 2011 intervenne sul nostro blog «www.beppegrillo.it» per rispondere ad una lettera aperta relativa alle inaccettabili violenze accadute alla scuola Diaz di Genova. Vogliamo ricordare Manganelli con le sue stesse parole, espresse in quella occasione, secondo cui è «prioritaria l'esigenza di ripristinare il corretto rapporto tra cittadino e poliziotto, laddove questo risultasse incrinato, per qualsiasi ragione». Il rapporto corretto, diretto e partecipato tra cittadini e Polizia di Stato è alla base della nostra idea di legalità e rispetto delle leggi in uno Stato di diritto e democratico. Così esprimiamo il nostro cordoglio alla famiglia e ricordiamo il compianto Antonio Manganelli. [[Applausi.]]
ParlaMint-IT_2013-03-21-LEG17-Sed-3.u10	[[Domando di parlare.]] [[PRESIDENTE. Ne ha facoltà.]] Signor Presidente, innanzitutto, pur amareggiato di questo mio primo intervento in occasione di tale luttuosissimo evento, questo non mi impedisce in ogni caso di manifestare a lei, a nome del Gruppo e mio personale, gli auguri di buon lavoro per l'alto incarico al quale lei è stato chiamato. Ci mancherà un uomo di Stato, ma, come ha detto benissimo lei, le mancherà un amico. Conosciamo tutti la storia di Antonio Manganelli e il percorso che vi ha visti uniti nel contrasto alla criminalità organizzata. Mancherà, per quel che serve, anche a me da ex presidente del Senato; ma da cittadino palermitano in questo momento preferisco ricordare il rapporto con un grande uomo. Un uomo che ha lasciato nella mia città, da questore di Palermo, un grandissimo ricordo, tanto da meritare il riconoscimento della onorificenza di cittadino onorario della nostra città. [[Applausi dal Gruppo PdL]] Un uomo che tutti avrebbero voluto avere come amico; che tutti gli uomini impegnati in politica avrebbero voluto avere al proprio fianco, nello svolgimento di incarichi sia politici sia istituzionali. Una persona raffinata, un grande e sensibile ascoltatore dei problemi non soltanto della Polizia, ma dei suoi interlocutori, dei suoi uomini. Lei lo ricorderà più di me da questore a Palermo, come fosse vicino ai suoi uomini della squadra mobile, come fosse istruttore e maestro di vita nei momenti caldi del contrasto alla mafia, che hanno invaso e colpito la nostra città. Penso che uomini come Antonio Manganelli, che ho avuto l'onore anche di frequentare in questi anni da Presidente del Senato, facciano parte della storia del nostro grande Paese: una persona affabile, lucida; una persona che riusciva sempre a trovare nel proprio interlocutore l'attenzione manifestando nello stesso tempo la capacità di un'analisi dei problemi. Un uomo che non ha mai perso il controllo delle proprie sensazioni e la lucidità delle strategie nel contrasto alla criminalità organizzata. Un uomo che ha sofferto; lo ha fatto in silenzio da uomo di Stato: è andato negli Stati Uniti e lo ha fatto in punta di piedi, e da lì, mentre si curava, continuava a lavorare in teleconferenza o in videoconferenza quotidianamente. Quando si è spostato lì, ci ha informato in maniera riservata e garbata con una nota alla quale abbiamo risposto con altrettanto garbo, significandogli che le Istituzioni gli erano accanto in ogni caso, anche se stava oltreoceano. Un uomo che chi vi parla, in maniera molto riservata, quasi privata, in punta di piedi, due settimane fa è andato a trovare; ha abbracciato la moglie, non poteva accedere ad una stanza di grande sofferenza, ma lo ha fatto nella consapevolezza che fosse un gesto personale ed istituzionale allo stesso tempo, che Antonio Manganelli meritava. Credo che quest'Assemblea all'unisono stia tributando quanto è doveroso tributare ad un uomo di Stato come il capo della Polizia, e penso che il miglior tributo sarà quello di continuare in un'azione legislativa, così come è stata quella degli ultimi dieci anni, che veda uniti maggioranza e opposizione, forze diverse, nell'approvazione unitaria di leggi che contrastino sempre più efficacemente la criminalità organizzata. Signor Presidente, quest'Aula ha segnato momenti di grande, grandissimo prestigio, perché ha affidato al Paese - e lei ne è a conoscenza per averle applicate nell'alto ruolo che ricopriva prima - grandi leggi; leggi volute dalla magistratura, volute dalle forze politiche, che credo possano essere consegnate alla memoria di Antonio Manganelli, con il nostro impegno di ricordarlo con questa attività, con questo modo di far politica, con questo modo di attuare legislativamente, in sede di contrasto alla mafia e a tutte le criminalità, in maniera sempre condivisa. Secondo me quando si contrasta la criminalità non può esistere alcuna divisione nelle politiche di maggioranza o di minoranza; l'ho sempre detto e l'ho sempre sostenuto. Affidiamo questo nostro impegno alla memoria di Antonio Manganelli. Credo sia il miglior modo di poter celebrare questo grande uomo che ci ha lasciato. [[Applausi.]]
ParlaMint-IT_2013-03-21-LEG17-Sed-3.u11	[[Domando di parlare.]] [[PRESIDENTE. Ne ha facoltà.]] Signor Presidente, a nome del Gruppo del Partito Democratico, la ringrazio molto per aver voluto ricordare in quest'Aula Antonio Manganelli. Pochi giorni prima del suo ultimo ricovero, mi è capitato di essere invitato da lui a pranzo nella foresteria della Polizia. Ricordo - non per sottolineare una memoria personale - che in questa lunghissima conversazione il dottor Manganelli ha ininterrottamente conversato e scambiato idee sui problemi della sicurezza pubblica nel nostro Paese, sui problemi delle forze di polizia, sulle necessità legate alla loro organizzazione ed ai loro bisogni. Lo ricordo perché era un uomo molto malato (da due anni combatteva con una malattia molto grave) e quindi aveva problemi personali molto gravi, ma tutto questo non è entrato nemmeno per un attimo nella sua conversazione. Pur nella consapevolezza della sua condizione, fino all'ultimo Manganelli ha parlato del suo lavoro, della sua missione e del suo attaccamento alla Polizia. Ricordo una sua frase: «Sono orgoglioso di essere il capo di donne e uomini che quotidianamente garantiscono la sicurezza e la democrazia di questo Paese». In tale frase c'è l'essenza della sua personalità e dei suoi obiettivi prioritari: la sicurezza, la nostra sicurezza, quella di tutti i cittadini, la difesa della democrazia, delle regole, dello Stato di diritto e dell'interesse nazionale. Si tratta di quell'interesse nazionale che dovrebbe essere anche nostro, che dovrebbe essere l'ispirazione del lavoro di tutti noi. Debbo sottolineare per inciso, che non ho ritrovato questo interesse nazionale nelle dichiarazioni che i rappresentanti di un Gruppo presente qui in Parlamento oggi hanno rilasciato uscendo dal palazzo del Quirinale, che si riferivano, in un modo che io giudico irriguardoso, al Presidente della Repubblica e che pertanto - voglio dirlo pubblicamente - io non condivido. [[Applausi dai Gruppi PD, PdL, SCpI, Misto e Aut (SVP, UV, PATT, UPT) - PSI)]] Antonio Manganelli aveva uno straordinario amore per i suoi uomini (lo diceva continuamente). Come è stato ricordato prima, egli accompagnava l'amore per i suoi uomini anche con il riconoscimento degli errori. In un Paese in cui nessuno riconosce mai i propri errori, facendolo Manganelli ha dimostrato coraggio, signor Presidente, un coraggio politico, che è un coraggio difficile: la capacità di riconoscere gli errori propri è una qualità degli uomini forti e Manganelli era un uomo forte. Come molti colleghi hanno poco fa ricordato, quando Manganelli ha chiesto scusa, ha innalzato ed accresciuto l'onore della Polizia. La sua è stata una vita di equilibrio e di rigore. Chi l'ha conosciuto, lo ricorda anche per il tratto umano, per il sorriso aperto (il presidente Grasso lo ha ricordato bene) e per le sue capacità di ascoltare tutti. Credo che oggi Antonio Manganelli sarebbe contento di sapere che noi, nel ricordare la sua figura, esprimiamo anche il nostro profondo rispetto e la nostra sincera gratitudine alla Polizia di Stato, che lui ha così mirabilmente guidato per tanti anni; con uguale rispetto e gratitudine salutiamo tutte le altre forze dell'ordine che ci aiutano nella sicurezza e nella democrazia. L'Italia e il Parlamento debbono essere riconoscenti a Manganelli non solo per l'opera di difesa della sicurezza dei cittadini, ma anche per la sua quotidiana testimonianza di difesa della democrazia. [[Applausi.]]
ParlaMint-IT_2013-03-21-LEG17-Sed-3.u12	Penso di interpretare il pensiero di tutta l'Assemblea nel disporre che copia del Resoconto stenografico con gli interventi commemorativi da voi espressi venga inviata alla moglie Adriana e alla figlia Emanuela. [[Applausi.]]
ParlaMint-IT_2013-03-21-LEG17-Sed-3.u13	Comunico che il Presidente della Camera dei deputati ha inviato, in data 16 marzo 2013, la seguente lettera di cui do lettura: «Caro Presidente, mi onoro informarLa che la Camera dei deputati, in data 16 marzo 2013, nella sua prima seduta, mi ha eletto Presidente e che, nella stessa seduta, ha avuto luogo il mio insediamento. Con cordialità. F.to : Laura BOLDRINI». A nome mio personale e di tutta l'Assemblea rivolgo alla presidente Boldrini i più cordiali auguri di buon lavoro. [[Applausi.]]
ParlaMint-IT_2013-03-21-LEG17-Sed-3.u14	Ai sensi dell'articolo 14 del Regolamento, le senatrici e i senatori hanno indicato alla Presidenza i Gruppi parlamentari dei quali intendono far parte. In allegato al Resoconto della seduta odierna sarà pubblicato l'elenco dei componenti di ciascun Gruppo. In data 19 marzo i Gruppi parlamentari hanno altresì proceduto alla loro costituzione. Gli Uffici di Presidenza risultano essere così composti: Gruppo Partito Democratico Presidente: Zanda Gruppo Il Popolo della Libertà Presidente: Schifani Gruppo Movimento 5 Stelle Presidente: Crimi Gruppo Scelta Civica per l'Italia Presidente: Mauro Mario Walter Vice presidente vicario: Susta Vice presidente: De Poli Segretario: Giannini Gruppo Misto Presidente: De Petris Gruppo Lega Nord e Autonomie Presidente: Bitonci Vice presidenti: Volpi, Divina Gruppo Per le Autonomie (SVP, UV, PATT, UPT) - PSI Presidente: Zeller Vice presidente vicario: Nencini Vice presidenti: Lanièce, Fravezzi Segretario: Berger
ParlaMint-IT_2013-03-21-LEG17-Sed-3.u15	Con lettera in data 20 marzo 2013, il senatore Mario Ferrara ha comunicato la costituzione del Gruppo denominato «Grandi Autonomie e Libertà», al quale hanno aderito i senatori Centinaio, Crosio, Compagnone, Scavone, Mauro Giovanni, Bilardi, Bianconi, Compagna e Barani. Il nuovo Gruppo ha nominato presidente il senatore Mario Ferrara. Conseguentemente, il senatore Barani cessa di appartenere al Gruppo Il Popolo della Libertà, il senatore Centinaio cessa di appartenere al Gruppo Lega Nord e Autonomie ed i senatori Ferrara Mario, Crosio, Compagnone, Scavone, Mauro Giovanni, Bilardi, Bianconi e Compagna cessano di appartenere al Gruppo Misto.
ParlaMint-IT_2013-03-21-LEG17-Sed-3.u16	Come preannunciato alla Conferenza dei Capigruppo, riunitasi martedì scorso, ricordo che ai sensi dell'articolo 21, comma 1, del Regolamento, i Gruppi dovranno procedere, entro cinque giorni dalla loro costituzione, alla designazione dei propri rappresentanti nelle Commissioni permanenti, dandone comunicazione alla Presidenza entro le ore 20 di lunedì 25 marzo. Ricordo altresì che ai sensi dell'articolo 21, comma 4- bis, del Regolamento, i rappresentanti dei Gruppi nella Commissione politiche dell'Unione europea saranno designati successivamente alla composizione delle altre Commissioni.
ParlaMint-IT_2013-03-21-LEG17-Sed-3.u17	L'ordine del giorno reca: «Votazione per l'elezione dei quattro Vice Presidenti, dei tre senatori Questori e degli otto senatori Segretari». Ai sensi dell'articolo 5 del Regolamento, ciascun senatore scriverà sulle proprie schede, rispettivamente, due nomi per l'elezione dei quattro Vice Presidenti; due nomi per l'elezione dei tre senatori Questori; quattro nomi per l'elezione degli otto senatori Segretari. Saranno eletti coloro che otterranno il maggior numero di voti. Al fine di prevenire ogni possibile equivoco, è a disposizione dei senatori, in Aula, l'elenco dei colleghi che hanno lo stesso cognome, con l'indicazione dei rispettivi nomi. Per semplificare lo svolgimento delle operazioni di voto, sono state predisposte due cabine. I colleghi senatori transiteranno sotto il banco della Presidenza per depositare le proprie schede nelle tre distinte urne a tal fine predisposte e collocate all'uscita di ciascuna delle predette cabine. La chiama sarà svolta in ordine alfabetico. Ai sensi dell'articolo 6, comma 2, del Regolamento, procedo al sorteggio degli otto componenti della Commissione di scrutinio, addetti allo spoglio delle schede. (Il Presidente procede al sorteggio degli otto senatori componenti la Commissione di scrutinio). La Commissione di scrutinio risulta composta dai senatori: Margiotta, Vicari, Pinotti, Piccoli, Russo, Nencini, Gaetti e Puppato. Dichiaro aperte le votazioni. Invito il senatore Segretario provvisorio a procedere all'appello. (Il senatore segretario Vacciano e, successivamente, la senatrice segretario Spilabotte e il senatore segretario Battista fanno l'appello). Prendono parte alla votazione i senatori: Aiello, Airola, Albano, Alberti Casellati, Albertini, Alicata, Amati, Amoruso, Angioni, Anitori, Aracri, Arrigoni, Astorre, Augello, Azzollini Barani, Barozzino, Battista, Bellot, Bencini, Berger, Bernini, Bertorotta, Bertuzzi, Bianco, Bianconi, Bignami, Bilardi, Bisinella, Bitonci, Blundo, Bocca, Bocchino, Bonaiuti, Bonfrisco, Borioli, Bottici, Broglia, Bruni, Bruno, Bubbico, Buccarella, Bulgarelli Calderoli, Caleo, Caliendo, Campanella, Candiani, Cantini, Capacchione, Cappelletti, Cardiello, Cardinali, Caridi, Carraro, Casaletto, Casini, Cassano, Casson, Castaldi, Catalfo, Centinaio, Ceroni, Cervellini, Chiavaroli, Chiti, Ciampolillo, Cirinnà, Cociancich, Collina, Colucci, Comaroli, Compagna, Compagnone, Consiglio, Conte, Conti, Corsini, Cotti, Crimi, Crosio, Cucca, Cuomo D'Adda, D'Alì, Dalla Tor, Dalla Zuanna, D'Ambrosio Lettieri, D'Anna, D'Ascola, Davico, De Biasi, De Cristofaro, De Monte, De Petris, De Pietro, De Pin, De Poli, De Siano, Del Barba, Della Vedova, Di Biagio, Di Giorgi, Di Maggio, Dirindin, Divina, D'Onghia, Donno Endrizzi, Esposito Giuseppe, Esposito Stefano Fabbri, Falanga, Fasano, Fattori, Fattorini, Favero, Fazzone, Fedeli, Ferrara Elena, Ferrara Mario, Filippi, Filippin, Finocchiaro, Fissore, Floris, Formigoni, Fornaro, Fravezzi Gaetti, Galimberti, Gambaro, Garavaglia, Gasparri, Gatti, Gentile, Ghedini Niccolò, Ghedini Rita, Giacobbe, Giannini, Giarrusso, Gibiino, Ginetti, Giovanardi, Giro, Girotto, Gotor Facello, Granaiola, Gualdani, Guerra, Guerrieri Paleotti Ichino, Idem, Iurlaro Lai Bachisio, Langella, Laniece, Lanzillotta, Latorre, Lepri, Lezzi, Liuzzi, Lo Giudice, Lo Moro, Longo Eva, Longo Fausto Guilherme, Lucherini, Lucidi, Lumia Malan, Manassero, Manconi, Mancuso, Mandelli, Mantovani, Maran, Marcucci, Margiotta, Marin, Marinello, Marino Ignazio, Marino Luigi, Marino Mauro Maria, Martelli, Martini, Marton, Mastrangeli, Matteoli, Mattesini, Maturani, Mauro Giovanni, Mauro Mario Walter, Mazzoni, Merloni, Messina, Micheloni, Migliavacca, Milo, Mineo, Minniti, Minzolini, Mirabelli, Molinari, Montevecchi, Monti, Morgoni, Moronese, Morra, Moscardelli, Mucchetti, Munerato, Mussini, Mussolini Nencini, Nugnes Olivero, Orellana, Orrù Padua, Pagano, Pagliari, Paglini, Palermo, Palma, Panizza, Parente, Pegorer, Pelino, Pepe, Perrone, Petraglia, Petrocelli, Pezzopane, Piccoli, Pignedoli, Pinotti, Pizzetti, Puglia, Puglisi, Puppato Quagliariello Ranucci, Razzi, Ricchiuti, Rizzotti, Romani Maurizio, Romani Paolo, Romano, Rossi Gianluca, Rossi Luciano, Rossi Mariarosaria, Rossi Maurizio Giuseppe, Russo, Ruta, Ruvolo Sacconi, Saggese, Sangalli, Santangelo, Santini, Scalia, Scavone, Schifani, Sciascia, Scibona, Scilipoti, Scoma, Serafini, Serra, Sibilia, Silvestro, Simeoni, Sollo, Sonego, Spilabotte, Sposetti, Stefani, Stefano, Stucchi, Susta Tarquinio, Taverna, Tocci, Tomaselli, Tonini, Torrisi, Tremonti, Tronti, Turano Uras Vaccari, Vacciano, Valentini, Vattuone, Verdini, Verducci, Verro, Vicari, Viceconte, Villari, Volpi Zanda, Zanettin, Zanoni, Zavoli, Zeller, Zin, Zizza, Zuffada. (Nel corso delle operazioni di voto il senatore Casini chiede che gli sia data un'altra scheda poiché ha sbagliato a votare. Il Presidente, acconsentendo alla richiesta: «C'è qualche senatore che vota per la prima volta... in Senato certamente!»). PRESIDENTE. Dichiaro chiusa la votazione e invito i senatori componenti la Commissione di scrutinio a procedere allo spoglio delle schede, che avverrà nell'adiacente Sala Pannini. In attesa dei risultati della votazione, sospendo la seduta. (La seduta, sospesa alle ore 19,30, è ripresa alle ore 20,47).
ParlaMint-IT_2013-03-21-LEG17-Sed-3.u18	Riprendiamo i nostri lavori. Comunico l'esito delle votazioni che si sono tenute in quest'Aula per l'elezione dei Vice Presidenti, dei senatori Questori e dei senatori Segretari. Comunico il risultato della votazione a scrutinio segreto per l'elezione dei quattro Vice Presidenti: [[Senatori presenti 310 Senatori votanti 309]] Hanno ottenuto voti i senatori: [[Fedeli 134 Lanzillotta 126 Calderoli 119 Gasparri 96 Orellana 52 Taverna 48 Palma 4 Quagliariello 2 Casini 1 Malan 1 Schifani 1 Scilipoti 1 Schede bianche 1]] Proclamo eletti Vice Presidenti del Senato i senatori: Fedeli, Lanzillotta, Calderoli e Gasparri. [[Applausi. Congratulazioni]] Comunico il risultato della votazione a scrutinio segreto per l'elezione dei tre senatori Questori: [[Senatori presenti 310 Senatori votanti 309]] Hanno ottenuto voti i senatori: [[De Poli 144 Bottici 120 Malan 113 Molinari 48 Colucci 4 Mussolini 1 Finocchiaro 1 Rizzotti 1 Schede bianche 7]] Proclamo eletti Questori i senatori: De Poli, Bottici e Malan. [[Applausi. Congratulazioni]] Comunico infine il risultato della votazione a scrutinio segreto per l'elezione degli otto senatori Segretari: [[Senatori presenti 310 Senatori votanti 309]] Hanno ottenuto voti i senatori: [[Amati 137 Di Giorgi 136 Saggese 136 Pizzetti 134 Stucchi 104 Mussolini 102 Gentile 96 Alberti Casellati 85 Bertorotta 51 Catalfo 49 Castaldi 47 Donno 46 Calderoli 2 Palma 2 Esposito 2 Villari 1 Casini 1 Sibilia 1 Quagliariello 1 Bonfrisco 1 Malan 1 Scilipoti 1 Finocchiaro 1 Zanda 1 Schede bianche 8 Schede nulle 1]] Proclamo eletti Segretari i senatori: Amati, Di Giorgi, Saggese, Pizzetti, Stucchi, Mussolini, Gentile e Alberti Casellati [[Applausi. Congratulazioni]] A nome dell'Assemblea e mio personale, desidero rivolgere ai Vice Presidenti, ai senatori Questori e ai senatori Segretari eletti il più cordiale augurio di buon lavoro. [[Applausi.]]
ParlaMint-IT_2013-03-21-LEG17-Sed-3.u19	[[Domando di parlare.]] [[PRESIDENTE. Ne ha facoltà.]] Signor Presidente, forse avrei dovuto svolgere il mio intervento quando l'Aula era un po' più piena, in quanto desidero ricordare la scomparsa prematura di un grandissimo atleta: Pietro Mennea. [[L'Assemblea si leva in piedi. Applausi]] Pietro Mennea è forse uno dei più grandi esponenti dell'atletica italiana; sono inoltre rari atleti non di colore che sono riusciti ad eccellere nelle prestazioni della velocità nell'atletica e nello sprint. Mennea ha ottenuto un record mondiale nel 1979 che è durato quasi vent'anni, e vent'anni nell'atletica e nella velocità sono un'era geologica. Questo ci dà la dimensione della grandezza di questo atleta. Egli ha avuto un grande prestigio e una grande carriera sportiva, ma ha avuto anche una brillante carriera civile: ha ottenuto ben due lauree, è divenuto avvocato ed è stato anche un nostro collega in qualità di parlamentare europeo. Ha fondato la scuola dei velocisti italiani e tra i suoi ragazzi vi sono stati altri campioni come Tilli e Pavoni, con cui ha condiviso momenti di preparazione atletica. Pietro Mennea ha mostrato grande tempra e grande umiltà, accompagnate da una fragilità umana che - però - ne ha aumentato lo spessore, l'umiltà e la condivisione. Il Gruppo della Lega Nord e Autonomie desidera pertanto far arrivare alla famiglia il proprio cordoglio e un ricordo affettuoso. [[Applausi.]]
ParlaMint-IT_2013-03-21-LEG17-Sed-3.u20	Manderemo alla famiglia il Resoconto stenografico del suo intervento, senatore Divina. Osserviamo un minuto di silenzio in segno di cordoglio. [[L'Assemblea si leva in piedi ed osserva un minuto di silenzio.]]
ParlaMint-IT_2013-03-21-LEG17-Sed-3.u21	Senatrici e senatori, avverto che il Presidente del Consiglio dei ministri ha dato la propria disponibilità a riferire al Senato, nel pomeriggio di lunedì prossimo, sugli esiti del Consiglio europeo del 14 e 15 marzo scorso. Pertanto, come già preannunciato ai Gruppi per le vie brevi, il Senato tornerà a riunirsi lunedì 25 marzo, alle ore 15, con all'ordine del giorno: «Informativa del Presidente del Consiglio dei ministri sugli esiti del Consiglio europeo del 14 e 15 marzo 2013». Seguiranno interventi dei rappresentanti dei Gruppi per dieci minuti ciascuno. La Conferenza dei Capigruppo è convocata nella stessa giornata di lunedì 25 marzo alle ore 14. Il Consiglio di Presidenza si riunirà a conclusione della seduta di lunedì prossimo, presumibilmente intorno alle ore 17.
ParlaMint-IT_2013-03-21-LEG17-Sed-3.u22	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-03-21-LEG17-Sed-3.u23	Il Senato tornerà a riunirsi in seduta pubblica lunedì 25 marzo, alle ore 15, con il seguente ordine del giorno: (Vedi ordine del giorno) La seduta è tolta (ore 20,55).
