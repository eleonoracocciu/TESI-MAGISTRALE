ParlaMint-IT_2013-12-04-LEG17-Sed-146.u1	La seduta è aperta (ore 9,32). Si dia lettura del processo verbale. DI GIORGI, segretario, dà lettura del processo verbale della seduta antimeridiana del 28 novembre. PRESIDENTE. Non essendovi osservazioni, il processo verbale è approvato.
ParlaMint-IT_2013-12-04-LEG17-Sed-146.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna. (Brusìo). Colleghi, vi invito a far cessare questo brusìo, perché questo rumore rende impossibile anche la lettura delle comunicazioni più semplici.
ParlaMint-IT_2013-12-04-LEG17-Sed-146.u3	L'ordine del giorno reca la votazione per l'elezione di quattro componenti effettivi e quattro supplenti della Commissione per la vigilanza sulla Cassa depositi e prestiti. La votazione, a scrutinio segreto, avrà luogo per schede, secondo le modalità previste dall'articolo 25, comma 1, del Regolamento. Ciascun senatore riceverà una scheda sulla quale potrà indicare tre nominativi per l'elezione dei componenti effettivi e tre nominativi per l'elezione dei componenti supplenti. Al fine di prevenire ogni possibile equivoco, è a disposizione dei senatori, in Aula, l'elenco dei colleghi che hanno lo stesso cognome, con l'indicazione dei rispettivi nomi. Per garantire il più ordinato svolgimento delle operazioni di voto, dinanzi al banco della Presidenza è stata approntata una cabina. I colleghi senatori, immediatamente prima dell'ingresso in cabina, riceveranno dagli assistenti parlamentari una scheda che, dopo il voto, depositeranno nell'apposita urna all'uscita della cabina stessa. La chiama sarà svolta in ordine alfabetico. Dichiaro aperta la votazione, e invito a esprimere per primo il proprio voto il presidente Gasparri. Invito il senatore Segretario a procedere alla chiama. (La senatrice Segretario DI GIORGI e, successivamente, il senatore Segretario BARANI fanno l'appello). (Segue la chiama). Procediamo quindi alla seconda chiama. (Segue la seconda chiama). Dichiaro chiusa la votazione. Invito pertanto i senatori Segretari a procedere allo spoglio delle schede e al computo dei voti. Sospendo la seduta fino al termine delle operazioni di scrutinio. (I senatori Segretari procedono al computo dei voti). Hanno preso parte alla votazione i senatori: Aiello, Airola, Albano, Alberti Casellati, Albertini, Alicata, Amati, Angioni, Aracri, Arrigoni, Astorre, Augello, Azzollini Barani, Barozzino, Bellot, Bencini, Berger, Bernini, Bertorotta, Bertuzzi, Bianco, Bianconi, Bignami, Bilardi, Bisinella, Bitonci, Blundo, Bocca, Bocchino, Bonaiuti, Bondi, Bonfrisco, Borioli, Bottici, Broglia, Bruni, Bruno, Buccarella, Buemi, Bulgarelli Calderoli, Caleo, Caliendo, Campanella, Candiani, Cantini, Cappelletti, Cardinali, Caridi, Carraro, Casaletto, Cassano, Casson, Castaldi, Catalfo, Centinaio, Cervellini, Chiavaroli, Chiti, Ciampolillo, Cioffi, Cirinnà, Cociancich, Collina, Colucci, Comaroli, Compagna, Compagnone, Consiglio, Conte, Conti, Cotti, Crimi, Crosio, Cucca, Cuomo D'Adda, D'Alì, Dalla Tor, Dalla Zuanna, D'Ambrosio Lettieri, D'Anna, D'Ascola, Davico, De Biasi, De Cristofaro, De Monte, De Petris, De Poli, De Siano, Del Barba, Della Vedova, Di Biagio, Di Giacomo, Di Giorgi, Di Maggio, Dirindin, Divina, D'Onghia, Donno Endrizzi, Esposito Giuseppe, Esposito Stefano Fabbri, Fasano, Fattori, Fattorini, Favero, Fazzone, Fedeli, Ferrara Elena, Filippi, Filippin, Finocchiaro, Fissore, Floris, Formigoni, Fornaro, Fravezzi, Fucksia Gaetti, Galimberti, Gasparri, Gatti, Gentile, Ghedini Rita, Giacobbe, Giannini, Giarrusso, Gibiino, Ginetti, Giovanardi, Giro, Girotto, Gotor, Granaiola, Gualdani Ichino, Idem, Iurlaro Lai, Langella, Laniece, Latorre, Lepri, Lezzi, Liuzzi, Lo Giudice, Lo Moro, Longo Eva, Longo Fausto Guilherme, Lucidi, Lumia Malan, Manassero, Mancuso, Mandelli, Mangili, Marcucci, Margiotta, Marin, Marinello, Martelli, Martini, Marton, Mastrangeli, Matteoli, Mattesini, Maturani, Mauro Giovanni, Mazzoni, Merloni, Messina, Micheloni, Migliavacca, Milo, Mineo, Minzolini, Mirabelli, Molinari, Montevecchi, Monti, Morgoni, Moronese, Morra, Moscardelli, Mucchetti, Munerato, Mussini, Mussolini Naccarato, Nencini, Nugnes Olivero, Orellana, Orrù Padua, Pagano, Pagliari, Paglini, Pagnoncelli, Palermo, Palma, Panizza, Parente, Pegorer, Pelino, Pepe, Perrone, Petraglia, Petrocelli, Pezzopane, Piccinelli, Piccoli, Pignedoli, Pizzetti, Puglia, Puglisi, Puppato Ranucci, Razzi, Repetti, Ricchiuti, Rizzotti, Romani Maurizio, Romani Paolo, Romano, Rossi Gianluca, Rossi Luciano, Rossi Mariarosaria, Rossi Maurizio Giuseppe, Rubbia, Russo, Ruta Sacconi, Saggese, Sangalli, Santangelo, Santini, Scalia, Sciascia, Scibona, Scoma, Serafini, Serra, Sibilia, Silvestro, Simeoni, Sollo, Sonego, Spilabotte, Sposetti, Stefani, Stefano, Susta Tarquinio, Taverna, Tocci, Tomaselli, Tonini, Torrisi, Tremonti, Tronti, Turano Uras Vaccari, Vacciano, Valentini, Vattuone, Verducci, Vicari, Viceconte, Volpi Zanda, Zanettin, Zanoni, Zavoli, Zizza, Zuffada. (La seduta, sospesa alle ore 12,37, è ripresa alle ore 13,34).
ParlaMint-IT_2013-12-04-LEG17-Sed-146.u4	Comunico il risultato della votazione a scrutinio segreto per l'elezione di quattro componenti effettivi e quattro componenti supplenti della Commissione per la vigilanza sulla Cassa depositi e prestiti: [[Senatori presenti 280 Senatori votanti 280]] Per l'elezione di quattro componenti effettivi hanno ottenuto i voti i senatori: [[Marino Luigi 127 Astorre 119 Naccarato 116 Bonfrisco 90 Cioffi 47 Scibona 45 Girotto 45 Fornaro 7 Zanoni 4]] Per l'elezione di quattro componenti supplenti hanno ottenuto i voti i senatori: [[Dalla Zuanna 126 Gualdani 125 Fornaro 124 Volpi 70 Cioffi 41 Girotto 40 Scibona 38 Astorre 2]] [[Voti dispersi 15 Schede bianche 11 Schede nulle 5]] Proclamo pertanto eletti componenti effettivi i senatori: Marino Luigi, Astorre, Naccarato e Bonfrisco; componenti supplenti i senatori: Dalla Zuanna, Gualdani, Fornaro e Volpi.
ParlaMint-IT_2013-12-04-LEG17-Sed-146.u5	[[Domando di parlare.]] [[PRESIDENTE. Ne ha facoltà.]] Signor Presidente, rubo pochi minuti per sottoporre all'attenzione di quest'Aula e soprattutto per rivolgere a lei, signor Presidente, un invito pressante e forte. È grande la preoccupazione che gira in questo momento in Sicilia e che coinvolgerà purtroppo - temo - l'intero Paese. La gravissima crisi che sta vivendo l'agricoltura in Sicilia, in particolar modo nella provincia di Ragusa, ma in tutto il territorio, così come nel resto del Paese, che c'è da anni e che ha già causato per disperazione la morte di alcune persone (ricordo che un signore di Vittoria sei mesi fa si è ucciso, dandosi fuoco, e altri esempi tragici possiamo citare in questo senso), ha determinato negli anni lotte, crisi, scioperi della fame e manifestazioni che purtroppo hanno sortito pochi risultati. Adesso, come già l'anno scorso è accaduto, si è organizzato un movimento, cosiddetto «dei forconi», che l'anno scorso ha paralizzato la nostra isola, causando un aggravio della crisi economica già in atto. Quest'anno queste persone hanno deciso di ripetere la manifestazione, bloccando le strade, i porti e gli aeroporti ed estendendo la protesta al resto del Paese, o comunque sforzandosi di farlo in tutto il Paese. Volevo rappresentare la mia grande preoccupazione, insieme a quella di diversi Comuni e di diverse istituzioni. Da ultimo, l'altra sera su questo tema si è tenuto un Consiglio comunale aperto nella città di Vittoria, a cui hanno partecipato diversi rappresentanti degli enti locali, dai presidenti delle province ai sindaci e a tutti gli esponenti delle varie categorie: dall'associazionismo ai proprietari di aziende agricole, agli imprenditori, ai commercianti. Ho rappresentato tutto questo anche in Commissione agricoltura stamattina e c'è stata un'attenzione particolare da parte dei membri; c'è stata anche la visita dell'assessore all'agricoltura della Regione Sicilia. Pertanto, signor Presidente, le chiedo con forza e determinazione di agire presso il nostro Governo, presso il presidente Letta e presso il Ministro competente, perché ci si faccia carico tempestivamente di questa problematica, che non è solo economica, ma rischia di sfociare in una grave crisi sociale con ripercussioni a livello nazionale.
ParlaMint-IT_2013-12-04-LEG17-Sed-146.u6	Grazie a lei della segnalazione, senatrice Padua. La Presidenza, a sua volta, segnalerà a chi di competenza l'oggetto del suo intervento.
ParlaMint-IT_2013-12-04-LEG17-Sed-146.u7	[[Domando di parlare.]] [[PRESIDENTE. Ne ha facoltà.]] Signor Presidente, distinti colleghi, a Venezia non sono le navi a fare l'inchino: è la laguna di Venezia che si genuflette alle cosiddette grandi navi. Il decreto Clini-Passera vietava il transito alle navi sopra le 40.000 tonnellate, ma rimandava il divieto alle calende greche, ovvero a quando vi fossero state soluzioni alternative. Dopo venti mesi il problema permane; il sindaco, del Partito Democratico, Giorgio Orsoni vorrebbe spostare lo scalo in un'area di Marghera, proprietà della famiglia Salmini, vicina ai serbatoi del petrolchimico, luogo quasi inaccessibile, se non con lavori dal costo enorme. Il presidente dell'Autorità portuale Paolo Costa, del PD, non è da meno: propugna lo scavo di un canale di 5 chilometri, largo 140 metri, profondo 10, che butterebbe all'aria sette milioni di metri cubi di sedimento antichissimo. Forse non conosce i disastri causati dallo scavo del Canale dei petroli negli anni Sessanta. Forse non sa che in laguna sono vietati interventi che non siano graduali, sperimentali, reversibili. I rischi di incidente e di disastro ambientale poi permangono, ma una cosa è certa: anche questo progetto sarebbe costosissimo, dannoso e inefficace. II patrimonio dell'umanità tutelato dall'UNESCO - precisiamo - è tutta la laguna; le leggi speciali proteggono tutta la laguna. E lo stesso decreto Clini-Passera prescrive di «conseguire i massimi livelli di sicurezza anche ambientale», considerata «la particolarissima sensibilità e vulnerabilità dell'ambiente della laguna di Venezia». Venezia e la laguna si salvano se le navi attraccano fuori dalla laguna. Così si evitano gli incroci con i vaporetti, i ferry boat, il traffico passeggeri locali, le petroliere e le navi da carico. E, attraccando fuori dalle paratie del MoSE, la crocieristica non è nemmeno condizionata dal fenomeno dell'acqua alta. Esistono alternative progettuali rapide, perché si possono realizzare con banchine mobili, galleggianti o su cassoni affondati; reversibili, come previsto dalle normative. Se poi i passeggeri si portano all'attracco attraverso battelloni panoramici, si creano anche nuovi posti di lavoro. Ma questi progetti hanno un difetto: costano meno. Forse per questo il ministro Lupi ha appena sollecitato all'Autorità marittima un provvedimento per inserire lo scavo del Canale Contorta in legge obiettivo. In un sol colpo taglierebbe fuori le soluzioni più efficaci, rapide e meno costose; scavalcherebbe le procedure di valutazione ambientale, le leggi speciali per Venezia e la laguna, il Ministero dell'ambiente, il Piano d'area della laguna veneziana e aprirebbe la possibilità di spendere 150 milioni di soldi pubblici, magari coinvolgendo i privati con il project financing, reso tristemente noto in Veneto dalla Mantovani costruzioni. Guarda caso in legge di stabilità sono già stanziati quei milioni: sono già pronti a spenderli, quando ne basterebbero molti meno. Nossignori: qui si sta mettendo il carrozzone davanti ai buoi! Ma noi, appunto, non siamo buoi. Ho depositato oggi stesso un'interpellanza con procedura abbreviata per vedere chiaro in questi affari. [[Applausi dal Gruppo M5S.]]
ParlaMint-IT_2013-12-04-LEG17-Sed-146.u8	[[Domando di parlare.]] [[PRESIDENTE. Ne ha facoltà.]] Signor Presidente, molti colleghi e lei stesso sarete informati di quanto sta accadendo in Abruzzo in queste ore e in questi giorni a causa del maltempo. Una pioggia torrenziale durata per ore ha prodotto un allagamento dell'intera area costiera e sono andate in tilt alcune città importanti, tra cui Pescara, capoluogo economico della regione. Ci sono migliaia di sfollati che hanno dovuto abbandonare le loro case perché allagate e purtroppo c'è stata anche la morte, tragica e assurda, di una donna che nelle prime ore della mattina, chiamata dalla madre settantenne a cui si era allagata la casa, si è messa in macchina per andare ad aiutarla ed è finita purtroppo in un sottopassaggio allagato, da dove non è riuscita a uscire e a salvarsi. Ed è morta lì, così, senza una ragione, solo perché andava ad aiutare la madre. Io le chiedo, signor Presidente, poiché i sindaci e gli amministratori locali sono davvero in estrema difficoltà ad affrontare questa situazione, di farsi portavoce presso il Ministro competente affinché si possa intervenire in aiuto e in supporto per ripristinare nel più breve tempo possibile condizioni di normalità. Le scuole sono state chiuse, sono stati chiusi molti uffici, naturalmente potete immaginare le difficoltà per le attività portuali, e i danni alla costa, che è una delle fonti di reddito più importanti di quel territorio, sono veramente enormi. Si sta predisponendo la richiesta dello stato di calamità: in queste circostanze viene fatto tutto il possibile, ma davvero quale rappresentante della Regione Abruzzo qui in Senato mi sono sentita in dovere di coinvolgervi e di coinvolgerla, Presidente, nella preghiera, ovviamente, che a sua volta coinvolga il Governo. [[Applausi della senatrice Albano.]]
ParlaMint-IT_2013-12-04-LEG17-Sed-146.u9	[[Domando di parlare.]] [[PRESIDENTE. Ne ha facoltà.]] Signor Presidente, intervengo anch'io sullo stesso argomento. In questi giorni la regione Basilicata è stata completamente devastata dal maltempo: la situazione vede una regione completamente in ginocchio. Per chi avesse la ventura di girare sulle nostre strade, percorrere la regione da una parte all'altra è praticamente impossibile: il litorale ionico è devastato, hanno franato strade e hanno ceduto anche alcuni immobili. La situazione è molto complicata proprio per una viabilità, già da preistoria, che in questo momento è distrutta dal maltempo. Vorrei anch'io pregare la Presidenza di intervenire presso i Ministri competenti affinché considerino con una certa attenzione una situazione che è molto grave e che risulta ulteriormente aggravata dal quadro economico della regione, che in questo momento è estremamente difficile.
ParlaMint-IT_2013-12-04-LEG17-Sed-146.u10	Sarà cura della Presidenza trasmettere i vostri solleciti.
ParlaMint-IT_2013-12-04-LEG17-Sed-146.u11	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-12-04-LEG17-Sed-146.u12	Il Senato tornerà a riunirsi domani, giovedì 5 dicembre, in due sedute pubbliche, la prima alle ore 9,30 e la seconda alle ore 15, con il seguente ordine del giorno: (Vedi ordine del giorno) La seduta è tolta (ore 13,47).
