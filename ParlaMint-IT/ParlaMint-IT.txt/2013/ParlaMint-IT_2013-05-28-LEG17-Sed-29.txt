ParlaMint-IT_2013-05-28-LEG17-Sed-29.u1	La seduta è aperta (ore 16,33). AMATI , segretario, dà lettura del processo verbale della seduta del 23 maggio. PRESIDENTE. Non essendovi osservazioni, il processo verbale è approvato.
ParlaMint-IT_2013-05-28-LEG17-Sed-29.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-05-28-LEG17-Sed-29.u3	Onorevoli colleghi, chiedo al senatore Segretario di dare lettura della lettera inviata dal senatore Antonio Giuseppe Maria Verro, pervenuta alla Presidenza il 27 maggio 2013.
ParlaMint-IT_2013-05-28-LEG17-Sed-29.u4	«On. Presidente, con la presente le comunico la mia volontà di rimettere il mandato parlamentare in ragione dell'incompatibilità con la carica di consigliere di amministrazione della RAI. Con i migliori saluti. Sen. Antonio Giuseppe Maria Verro».
ParlaMint-IT_2013-05-28-LEG17-Sed-29.u5	Trattandosi di dimissioni originate da incompatibilità, il Senato non può che prenderne atto. Ricordo che nella seduta della Giunta per il Regolamento del 9 aprile 2013 sono stati prorogati i poteri della Giunta provvisoria per la verifica dei poteri di cui all'articolo 3 del Regolamento fino alla costituzione della Giunta delle elezioni e delle immunità parlamentari. Autorizzo pertanto la Giunta provvisoria per la verifica dei poteri a convocarsi immediatamente per procedere all'accertamento del candidato subentrante al senatore dimissionario.
ParlaMint-IT_2013-05-28-LEG17-Sed-29.u6	[[Si leva in piedi e con lei tutta l'Assemblea]] Prima di passare alla comunicazione delle decisioni dei Capigruppo, ritengo doveroso, e soprattutto credo risponda allo stato d'animo e al sentimento di tutti noi, che il Senato si associ al cordoglio e all'orrore per l'assassinio della giovane Fabiana Luzzi, un assassinio crudele e frutto di cieca violenza. Fabiana è l'ennesima giovane donna uccisa barbaramente e bruciata viva in nome di una perversa idea di amore; un delitto frutto dell'incapacità di considerare le donne come persone degne di rispetto, di dignità e di libertà, viste solo come oggetti da possedere. Il Senato affronterà presto il tema degli interventi necessari a fermare il femminicidio, un fenomeno drammatico che oggi appare come una vera emergenza sociale e, prima di tutto, culturale. Oggi condividiamo il dolore e il dramma della famiglia Luzzi e lo sconcerto di una comunità che deve interrogarsi sulle ragioni profonde che hanno fatto sì che un giovane, apparentemente normale e studioso, abbia potuto compiere un gesto così efferato. Per questo invito l'Assemblea a osservare un minuto di silenzio. [[L'Assemblea osserva un minuto di silenzio.]]
ParlaMint-IT_2013-05-28-LEG17-Sed-29.u7	L'ordine del giorno reca: «Comunicazioni del Presidente sul calendario dei lavori». Colleghi, la Conferenza dei Capigruppo, riunitasi ieri pomeriggio, ha approvato modifiche al calendario corrente e il nuovo calendario dei lavori dell'Assemblea fino al 6 giugno. Oggi pomeriggio, dopo la proclamazione del senatore subentrante a seguito delle dimissioni presentate dal senatore Verro, la seduta sarà tolta per consentire alle Commissioni riunite lavori pubblici e ambiente di concludere l'esame del decreto-legge sulle emergenze ambientali. La discussione di mozioni relative all'avvio del percorso delle riforme costituzionali inizierà con l'illustrazione degli atti di indirizzo a partire dalle ore 9,30 di domani mattina. Per la successiva discussione generale sono state ripartite 5 ore tra i Gruppi, fatta salva la facoltà di ciascun Gruppo di utilizzare parte del tempo ad esso assegnato per integrare 1'illustrazione delle mozioni. La replica del Presidente del Consiglio si svolgerà alle ore 15,30, con trasmissione diretta televisiva, così come le successive dichiarazioni di voto. Dopo il voto delle mozioni si passerà all'esame del decreto-legge sulle emergenze ambientali, che proseguirà anche nella seduta antimeridiana di giovedì 30 maggio. Nella seduta di question time, già prevista per il pomeriggio, alle ore 16, con trasmissione diretta televisiva, il Ministro delle politiche agricole, alimentari e forestali risponderà a quesiti su iniziative in favore dello sviluppo dell'imprenditorialità agricola giovanile e sulla riforma della politica agricola comune. La prossima settimana, 1'Assemblea tornerà a riunirsi a partire dal pomeriggio di lunedì 3 giugno. Il calendario prevede la discussione del decreto-legge sul pagamento dei debiti della pubblica amministrazione, già approvato dalla Camera dei deputati, l'eventuale seguito dell'esame del decreto-legge sulle emergenze ambientali e la discussione della mozione Lucidi sui consigli di amministrazione delle società a partecipazione pubblica.
ParlaMint-IT_2013-05-28-LEG17-Sed-29.u8	La Conferenza dei Presidenti dei Gruppi parlamentari, riunitasi ieri pomeriggio con la presenza dei Vice presidenti del Senato e con l'intervento del rappresentante del Governo, ha adottato - ai sensi dell'articolo 55 del Regolamento - modifiche al calendario corrente e il nuovo calendario dei lavori dell'Assemblea fino al 6 giugno 2013: [[Martedì 28 maggio pom. h. 16,30 - Comunicazioni del Presidente sul calendario dei lavori Mercoledì 29 maggio ant. h. 9,30 - Discussione di mozioni relative all'avvio del percorso delle riforme costituzionali (nella giornata di mercoledì) - Disegno di legge n. 576 - Decreto-legge n. 43, emergenze ambientali e altre misure urgenti (Scade il 25 giugno 2013) Giovedì 30 " ant. h. 9,30-14 Giovedì 30 maggio pom. h. 16 - Interrogazioni a risposta immediata ai sensi dell'articolo 151- bis del Regolamento al Ministro delle politiche agricole, alimentari e forestali su iniziative in favore dello sviluppo dell'imprenditorialità agricola giovanile e sulla riforma della Politica Agricola Comune]] [[Lunedì 3 giugno pom. h. 17-20 - Disegno di legge n. 662 - Decreto-legge n. 35, pagamento debiti PA (Approvato dalla Camera dei deputati) (Collegato alla manovra di finanza pubblica) (Voto finale con la presenza del numero legale) (Scade il 7 giugno) - Eventuale seguito disegno di legge n. 576 - Decreto-legge n. 43, emergenze ambientali e altre misure urgenti (Scade il 25 giugno 2013) - Mozione n. 33, Lucidi, sui consigli di amministrazione delle società a partecipazione pubblica Martedì 4 " ant. h. 9,30-13 " " " pom. h. 15,30-18 Mercoledì 5 " ant. h. 9,30-13 " " " pom. h. 16,30-20 Giovedì 6 " ant. h. 9,30-14 Giovedì 6 giugno pom. h. 16 - Interpellanze e interrogazioni]] Gli emendamenti al disegno di legge n. 662 (Decreto-legge pagamenti debiti PA) dovranno essere presentati entro le ore 19 di giovedì 30 maggio. Ripartizione dei tempi per la discussione delle mozioni relative all'avvio del percorso delle riforme costituzionali (Escluse illustrazione delle mozioni e dichiarazioni di voto) [[Gruppi 5 ore, di cui : PD 1 h. 10' PdL 1 h. 02' M5S 44' SCpI 29' LN-Aut 26' GAL 23' Aut (SVP, UV, PATT, UPT) - PSI 23' Misto 23' Dissenzienti 5']] Ripartizione dei tempi per la discussione del disegno di legge n. 576 (Decreto-legge n. 43, emergenze ambientali e altre misure urgenti) (8 ore, escluse dichiarazioni di voto) [[Relatori 1 h. Governo 1 h. Votazioni 1 h. Gruppi 5 ore, di cui : PD 1 h. 10' PdL 1 h. 02' M5S 44' SCpI 29' LN-Aut 26' GAL 23' Aut (SVP, UV, PATT, UPT) - PSI 23' Misto 23' Dissenzienti 5']] Ripartizione dei tempi per la discussione del disegno di legge n. 662 (Decreto-legge n. 35, pagamento debiti PA) (8 ore, escluse dichiarazioni di voto) [[Relatori 1 h. Governo 1 h. Votazioni 1 h. Gruppi 5 ore, di cui : PD 1 h. 10' PdL 1 h. 02' M5S 44' SCpI 29' LN-Aut 26' GAL 23' Aut (SVP, UV, PATT, UPT) - PSI 23' Misto 23' Dissenzienti 5']]
ParlaMint-IT_2013-05-28-LEG17-Sed-29.u9	[[Domando di parlare.]] [[PRESIDENTE. Ne ha facoltà.]] Signora Presidente, in merito alle decisioni assunte dalla Conferenza dei Capigruppo sul calendario, ricordo che la discussione sulla mozione presentata dal senatore Lucidi sulle modalità di nomina dei consigli di amministrazione delle società a partecipazione pubblica (quindi anche di Finmeccanica) ha già subito un rinvio. Visto che il 30 maggio è stata convocata l'assemblea per deliberare in ordine alla sostituzione di due membri del consiglio d'amministrazione di Finmeccanica, avevo chiesto alla Presidenza (e rinnovo l'invito) di convocare urgentemente, quindi nel primo momento utile, la Conferenza dei Capigruppo per confermare nella data già fissata (e cioè giovedì prossimo) la discussione della mozione relativa alle nomine nei consigli di amministrazione delle società a partecipazione pubblica. Riteniamo, infatti, che non possa essere resa vana un'eventuale decisione dell'Aula per un mero rinvio, dando spazio ad un'azienda di poter agire autonomamente. [[Applausi dal Gruppo M5S.]]
ParlaMint-IT_2013-05-28-LEG17-Sed-29.u10	Prendo atto della sua richiesta, senatore Crimi, di cui sarà immediatamente informato il Presidente del Senato per ulteriori eventuali decisioni. Sospendo la seduta per consentire alla Giunta provvisoria per la verifica dei poteri di procedere all'accertamento del candidato subentrante al senatore Verro. (La seduta, sospesa alle ore 16,41, è ripresa alle ore 16,48).
ParlaMint-IT_2013-05-28-LEG17-Sed-29.u11	Riprendiamo i nostri lavori. Informo che la Giunta provvisoria per la verifica dei poteri ha comunicato che, occorrendo provvedere, ai sensi dell'articolo 19 del decreto legislativo 20 dicembre 1993, n. 533, all'attribuzione del seggio resosi vacante nella Regione Lombardia a seguito delle dimissioni del senatore Antonio Giuseppe Maria Verro, ha riscontrato nella seduta odierna che il candidato che segue immediatamente l'ultimo degli eletti nell'ordine progressivo della lista alla quale apparteneva il predetto senatore è Enrico Piccinelli. Do atto alla Giunta provvisoria per la verifica dei poteri di questa sua comunicazione e proclamo senatore Enrico Piccinelli. Avverto che da oggi decorre nei confronti del nuovo proclamato il termine di 20 giorni per la presentazione di eventuali reclami.
ParlaMint-IT_2013-05-28-LEG17-Sed-29.u12	[[Domando di parlare.]] [[PRESIDENTE. Ne ha facoltà.]] Signora Presidente, onorevoli colleghi, ricorre oggi il 39° anniversario della strage di Brescia. In queste occasioni mi sento come diviso, in preda a suggestioni che spesso ritornano sotto forma di incubo dai ricordi personali, da quando ero in piazza quella mattina piovigginosa del 28 maggio del 1974. Del resto, «l'angelo della storia...» - scrive Walter Benjamin - «ha il viso rivolto al passato... Ma una tempesta spira dal paradiso, che si è impigliata nelle sue ali, ed è così forte che egli non può più chiuderle... mentre il cumulo delle rovine sale davanti a lui nel cielo». Ricordo e commemorazione si sovrappongono e si intrecciano, dunque, in un groviglio che mi è difficile districare, a maggior ragione se penso che viviamo in un tempo di rimozioni e di smemoratezza per cui il ricordo, tutt'al più, consiste nello sfogliare un album di famiglia, e si vive quella sorta di presentizzazione del tempo che occulta le responsabilità del futuro in preda, come siamo, all'ineluttabilità dell'avvenire. Credo di non offendere la coscienza laica di nessuno se rivesto di un alone di sacralità la giornata che la mia città oggi ha vissuto. Brescia non è immemore rispetto all'eccidio barbaro e atroce consumato in Piazza della Loggia. Permane infatti un incancellabile rapporto rispetto a quell'evento luttuoso e lacerante, che dice di una perdita inconsolabile e senza riparo per i congiunti, per i figli (tra loro il nostro collega onorevole Alfredo Bazzoli), per gli amici e che nello stesso tempo alimenta la consapevolezza della pubblica memoria, le cui ragioni restano nella coscienza di ciascuno vive e ineludibili. Ciò soprattutto perché la strage, come ha insegnato anni fa proprio a Brescia uno dei grandi buoni maestri della vita civile di questo Paese, Norberto Bobbio, tra tutte le forme di violenza è quella più vicina alla violenza assoluta, è il massimo delitto: l'omicidio diretto, consapevolmente coperto nelle modalità della sua effettuazione, ma mirato verso innocenti che muoiono perché scelgono, come a Brescia, di partecipare a una manifestazione convocata per reagire ai rigurgiti del neofascismo. Si tratta di uno stragismo che non opera in uno dei tanti non luoghi del mondo contemporaneo, ma agisce nella piazza, per definizione l'agorà, l'ambito del pronunciamento della parola, per l'eccellenza lo spazio della democrazia della partecipazione, il luogo tipicamente italiano della vita pubblica. E allora la rievocazione dei caduti, per me sodali di fede, di passione e di ideali, non può durare scolpita solamente nel cuore di molti, ma costituisce un patrimonio condiviso e comunitario. [[Richiami del Presidente]] E qui sta il senso della commemorazione (cioè del ricordare insieme), perché ancora sanguina la ferita aperta nella città: una ferita che non è mai stata rimarginata e che continua a suscitare angoscia e sgomento, soprattutto un sentimento di vivissima indignazione, quell'indignazione che si accompagna alla razionalità di quanti non disperdono e non si congedano dalla propria dignità. Questa indignazione scaturisce dal fatto che l'ansia di verità e la sete di giustizia non sono state appagate; quella verità e quella giustizia che sole possono consentire di riconciliarci con la nostra storia, di riconoscere le ragioni della vita, di continuare ad alimentare e a tener vivo il criterio e il canone di giudizio che consente di distinguere il bene dal male, la verità dalla menzogna. Un'assenza di verità che ci opprime, che ci fa sentire come defraudati. Infatti, inchieste giudiziarie e processi non hanno individuato ancora un solo colpevole, un solo esecutore, un solo mandante, un solo complice: non una sentenza passata in giudicato. Eppure, la verità storico-politica di questa strage, come delle altre stragi che hanno insanguinato il nostro Paese, è ormai acquisita nei suoi lineamenti ed è patrimonio di quanti la verità cercano, sanno sopportare e non temono. La verità è come il ricordo: è faticosa. PRESIDENTE. Senatore Corsini, la prego di concludere. CIRINNA' (PD). Un po' di pazienza, signora Presidente. CORSINI (PD). Talora, infatti, noi cerchiamo l'oblio perché se ricordassimo le tragedie che abbiamo conosciuto forse non riusciremmo a sopportare il passato. Quella verità che va ricercata - per usare una categoria propria della cultura e della letteratura mitteleuropea di Elias Canetti - negli arcana imperii, in quel potere che non accetta la regola democratica della propria possibilità di agire in pubblico e di essere sottoposto a controllo. Vorrei proporre, per concludere, una provocazione. Abbiamo conosciuto il terrorismo rosso, il terrorismo brigatista che si è macchiato di delitti criminali e nefandi. Pur tuttavia, grazie all'azione dei magistrati, grazie alle norme sul pentitismo e sulla dissociazione, grazie alle inchieste, larga verità degli orribili misfatti del terrorismo rosso è stata portata alla luce. Questo non è avvenuto per lo stragismo di matrice nera, perché la verità storico politica dice che la strage di Piazza della Loggia va ricondotta all'iniziativa di gruppi radicali ed estremistici della destra eversiva, i quali agivano - come dire? - in combutta con apparati dello Stato infedeli al principio costituzionale. Allora, i martiri di Piazza della Loggia sono caduti. La parola martire, tradotta dalla lingua greca, significa testimone: martiri, dunque testimoni. Per ritornare alla sacralità del rapporto con l'evento diciamo spes contra spem : la speranza contro la morte della speranza, la speranza viva, la speranza né imbelle né inerte, la speranza operosa, la speranza che la verità giudiziaria sia finalmente acquisita e che i nostri morti requiescant in pace. [[Applausi.]]
ParlaMint-IT_2013-05-28-LEG17-Sed-29.u13	Chiedo ai colleghi di attenersi ai tempi previsti dal Regolamento, nonostante la rilevanza dei temi oggetto di questi brevi interventi.
ParlaMint-IT_2013-05-28-LEG17-Sed-29.u14	[[Domando di parlare.]] [[PRESIDENTE. Ne ha facoltà.]] Signora Presidente, sarò brevissimo. Intervengo sempre in merito alla strage di Piazza della Loggia. Siamo capaci solo di ricordare, ma dovremmo ricordarci dov'era lo Stato quel giorno. Lo Stato c'era, eccome: era presente in piazza nei panni dell'agente del SID Maurizio Tramonte, infiltrato nell'organizzazione terroristica Ordine Nuovo; c'era nella persona del vice questore che ordinò ai pompieri di spazzare con gli idranti la scena del delitto; c'era anche all'ospedale, dove i corpi di reato estratti dai cadaveri sparirono misteriosamente. Lo Stato c'era, ma non era certo dalla parte dei cittadini. La strategia della tensione è servita allo Stato per condizionare l'opinione pubblica e per deviare il corso democratico del Paese. Le stragi come quella di Brescia entrano in un contesto fatto di tentativi di sovversione e di golpe che costellarono gli anni di piombo. Golpe come quello dell'Immacolata oppure come quello ipotizzato nel 1973, quando antidemocraticamente si voleva trasformare la Repubblica parlamentare in una Repubblica presidenzialista. Lo stesso presidenzialismo citato nel piano di rinascita della P2. Lo stesso rincorso oggi sfacciatamente dagli schieramenti di entrambe le parti, destra e sinistra. Bisogna togliere ogni velo e ogni segreto sulla lunga catena di stragi che ha insanguinato la vita della Repubblica: sono le parole dette dal presidente della Camera Laura Boldrini. Ma vogliamo ricordare che il segreto di Stato non è opponibile nei procedimenti per strage e che se una cosa le indagini recenti, fatte a Brescia e Milano, ci ha insegnato è che negli archivi non c'è nulla che porti ad una verità assoluta. Dire che se si aprissero gli archivi sapremmo la verità è l'ennesimo depistaggio mediatico su cui costruire false aspettative, l'ennesimo affronto al sangue versato. Ci sono prove inoppugnabili che i Servizi hanno coperto decine di esponenti dell'estremismo nero, eppure gli archivi degli apparati sono stati svuotati, come denunciano le indagini. Dove sono finite quelle carte? Chi le utilizza ancora? Quali ricatti sono in grado di esercitare? Le indagini della procura di Brescia rivelano che due esponenti dell'estremismo coinvolti nelle stragi, Esposti e Rognoni, hanno con certezza avuto stretti contatti con i Servizi, ma nei loro archivi non c'è nulla di tutto ciò. Questo è il potere che non muore mai, che si autoproduce nel tempo, a protezione di se stesso e dei suoi infiniti giochi di specchi. Concludo, Presidente, ricordando le vittime di quegli anni mentre si continuano a nascondere i fatti e si proteggono i responsabili: non è il migliore dei modi per onorare gli innocenti che ci hanno rimesso la vita. Non possiamo ripensare il Paese senza prima affrontare la verità: dire la verità è sempre illuminante, diceva Aldo Moro, vittima anch'egli di quella insana ragione di Stato che ancora molti tendono a servire. Infine ricordo che il 14 aprile 2012 la corte d'assise d'appello ha confermato l'assoluzione per tutti gli imputati condannando le parti civili al rimborso delle spese processuali: è necessario quanto meno che le istituzioni se ne facciano carico, se la Cassazione dovesse confermare la sentenza d'appello. [[Applausi dai Gruppi M5S e PD.]]
ParlaMint-IT_2013-05-28-LEG17-Sed-29.u15	[[Domando di parlare.]] [[PRESIDENTE. Ne ha facoltà.]] Signora Presidente, intervengo per riferire all'Assemblea che oggi in Commissione giustizia abbiamo avuto l'audizione del ministro Cancellieri. La ringrazio per il minuto di silenzio osservato in memoria della ragazza uccisa barbaramente, però penso che siamo tutte stanche e stanchi di fare solo le commemorazioni. Abbiamo la possibilità di portare in Aula in tempi brevissimi il disegno di legge sul femminicidio, che è già stato depositato, a prima firma della collega Puglisi. [[Applausi dai Gruppi PD e M5S]] Disegno di legge che è stato già condiviso con alcuni colleghi del Movimento 5 Stelle e con la collega Mussolini. Se portiamo in Aula rapidamente questo testo, sul quale c'è già una condivisione e dal quale viene stralciata la Convenzione di Istanbul, che arriva in Senato dopo essere stata esaminata alla Camera, possiamo ottenere il risultato di approvarlo prestissimo. Ho suggerito alla ministra Cancellieri un concerto con le colleghe Idem e Carrozza ed i Ministri dell'interno e dei beni e attività culturali. Il disegno di legge che è stato presentato contro il femminicidio è un testo ampio, in cui si affrontano non solo le norme penali, ma anche quelle di natura culturale. Noi in realtà non abbiamo bisogno solo di repressione, ma di prevenzione fatta con cultura e formazione, cambiando la testa dei nostri giovani. Credo sia fondamentale, come chiesto nel disegno di legge, ottenere gli spazi per realizzare le nuove case di fuga utilizzando ciò che è stato sequestrato alla mafia, quindi immobili da mettere a disposizione dei Comuni per le case di fuga, ed ottenere, ai sensi dell'articolo 90 del codice di procedura penale, il riconoscimento della possibilità di costituirsi parte civile per le associazioni che difendono in giudizio le donne attraverso i loro avvocati, perché troppa è la solitudine delle donne. Concludo dicendo che stiamo valutando in Commissione giustizia se chiedere un approfondimento sui troppi casi in cui le donne denunciano, le denunce giacciono e poi le donne vengono ammazzate. [[Applausi dai Gruppi PD, PdL, M5S e SCpI.]]
ParlaMint-IT_2013-05-28-LEG17-Sed-29.u16	[[Domando di parlare.]] [[PRESIDENTE. Ne ha facoltà.]] Signora Presidente, non solo concordo, ma rafforzo quanto detto dalla collega Cirinnà. Giustamente lei ha iniziato la seduta con un richiamo a questo atroce delitto. Ce ne sono tanti, ormai, troppi. La Camera sta ratificando la Convenzione di Istanbul, ma noi dobbiamo dare risposte, perché le parti, quindi gli Stati membri, non solo ratifichino, ma traducano anche in legge le linee di indirizzo della Convenzione stessa. Tra le colleghe di tutti i Gruppi ci stavamo consultando per scrivere una lettera, a nome di tutte e di tutti, al presidente Grasso, ma credo che con questi interventi si capisca la necessità, l'urgenza e l'emergenza di affrontare immediatamente, in Commissione giustizia, il progetto di legge presentato, che mi auguro sia bipartisan e che venga approvato, certamente con emendamenti migliorativi, all'unanimità. Sono sicura ci sarà la massima convergenza di tutti i Gruppi per tradurre immediatamente in legge quanto previsto dalla Convenzione di Istanbul. [[Applausi dai Gruppi PdL, PD e M5S.]]
ParlaMint-IT_2013-05-28-LEG17-Sed-29.u17	[[Domando di parlare.]] [[PRESIDENTE. Ne ha facoltà.]] Signora Presidente, penso che sull'argomento la collega Cirinnà e la collega Mussolini abbiano ben focalizzato il punto vero alla nostra attenzione. Mi aggiungo alla loro segnalazione importante in riferimento al recepimento della Convenzione di Istanbul, il cui iter legislativo è già in atto, che è cosa diversa dall'approvazione in tempi assai rapidi dei vari disegni di legge depositati già oggi in Senato, come avvenne anche nella precedente legislatura, sul tema del femminicidio, che oramai non assume più solo il rilievo di un'emergenza. Si tratta, infatti, di una vera e propria mattanza quotidiana ai danni delle donne. Il fatto che il nostro Paese in questo contesto si collochi tra i più fustigati da questo processo deve farci riflettere ancor di più sulla necessità, come ha giustamente ricordato la collega Cirinnà, di un intervento. Nel nostro quadro normativo molti di questi reati sono già previsti e perseguibili, ma poi nessuno li persegue! Ecco perché noi ci troviamo oggi ad affrontare un'emergenza, come avviene in altri casi (il più recente la settimana scorsa), per la quale il Parlamento deve intervenire perché la burocrazia o l'amministrazione - in questo caso quella della giustizia - non svolgono appieno il loro dovere, considerando questi reati di nessuna importanza e non comportanti quell'alto tasso di pericolosità che invece è loro proprio e che oggi sfociano in fenomeni addirittura raccapriccianti, come quello accaduto a Corigliano. Non penso che un minuto di raccoglimento in memoria di questa vittima, come delle altre, sia sufficiente a rispondere alla domanda vera che sale oggi dalle donne italiane. Penso invece che il nostro impegno morale sia quello di recepire la Convenzione di Istanbul e di iniziare immediatamente un lavoro ed un dibattito serio, anche con le audizioni che serviranno, per richiamare tutti al rispetto dell'applicazione delle norme che già esistono e perché rapidamente si possa approvare una legge contro questo fenomeno. Concludo dicendo, signora Presidente, che noi abbiamo l'obbligo di dare risposte vere ed efficaci ai cittadini. Credo che perdere altro tempo su questo fronte sia davvero pericoloso per la democrazia e le sue istituzioni. Credo inoltre che tra una legge che difenda le donne da questo fenomeno e le tante varie elucubrazioni mentali delle quali parliamo o sentiamo parlare ogni giorno sulle riforme istituzionali, magari sia più importante la prima, perché ci sono emergenze cui noi dobbiamo dare risposte subito: e spero che su questo non si voglia tardare, anche perché la vice presidente Fedeli si era già fatta promotrice, nelle passate settimane, di un'iniziativa adeguata affinché in quest'Aula si potesse rapidamente calendarizzare quel disegno di legge. [[Applausi dai Gruppi PdL e PD.]]
ParlaMint-IT_2013-05-28-LEG17-Sed-29.u18	Senatrice Bonfrisco, io credo che il tempo sia nelle nostre mani, quindi spetterà alla Commissione giustizia garantire tempi brevissimi per l'approvazione di un testo che possa essere esaminato dall'Aula. Su tali tempi misureremo quindi l'impegno di tutti noi.
ParlaMint-IT_2013-05-28-LEG17-Sed-29.u19	[[Domando di parlare.]] [[PRESIDENTE. Ne ha facoltà.]] Signora Presidente, relativamente alla calendarizzazione del disegno di legge cui faceva riferimento la senatrice Cirinnà, non c'è nessun problema da parte della Commissione giustizia a trattarlo con urgenza. La tempistica dipenderà quindi dall'Ufficio di Presidenza e dalle richieste che faranno i signori Capigruppo. Oltre a questo, avevo chiesto di intervenire per un motivo diverso e sostanzialmente, lo dico con molta franchezza, a tutela della mia libertà di parlamentare e di Presidente della Commissione giustizia. Mi è capitato di ripresentare un disegno di legge già presentato nella precedente legislatura, disegno di legge che, con l'accordo dei Capigruppo, è stato calendarizzato ed è stato affidato come relatore, al senatore Casson. Si tratta di un disegno di legge estremamente semplice che tende a punire, creando un apposito illecito disciplinare, le dichiarazioni fuori misura dei magistrati - esattamente come detto dal Presidente della Repubblica nel corso di un suo intervento al Consiglio superiore della magistratura - e ad evitare la sovrapposizione tra la procedura di trasferimento d'ufficio ex articolo 2 della legge sulle guarentigie e il procedimento disciplinare a carico dei magistrati, esattamente come affermato nella sentenza del Consiglio di Stato relativa al caso Forleo ed esattamente come affermato dal Presidente della Repubblica nel corso del suo intervento al Consiglio superiore della magistratura del marzo 2012. Orbene, questo è, in sintesi, il disegno di legge. Apprendo, signora Presidente, che le agenzie di stampa hanno battuto che tale disegno di legge tenderebbe a bloccare i processi nei confronti del presidente Berlusconi, a bloccarli per sei mesi o a farli trasferire, o ancora che si tratti di una norma «salva Ruby» e quant'altro. Da qui una stura di dichiarazioni da parte dell'onorevole Verini, dell'onorevole Bindi e financo dell'onorevole Di Pietro con accuse di incredibilità, di impresentabilità e quant'altro. Dico tutto questo, signora Presidente, perché in politica ci può stare la critica, anche aspra, anche dura, ma non ci può essere la menzogna e non si può neanche andare dietro alla menzogna senza controllare se ciò che è scritto in un articolo è vero. Se tutto questo deve essere, come dire, una pressione, a mio avviso indebita, per cercare in qualche modo di farmi riflettere sulla mia permanenza come Presidente della Commissione giustizia, voglio dire subito, fin da adesso, che in tanti anni della mia vita professionale non ho avuto paura di cose molto più serie. Io sono una persona perbene, e da persona perbene continuerò ad adempiere l'incarico che mi è stato affidato nel corso di una votazione in Commissione, e non retrocederò di un millimetro rispetto a questo. Rimane però, signora Presidente, signori colleghi, l'amarezza di essere buttato al vento su notizie false. [[Applausi dai Gruppi PdL e GAL.]]
ParlaMint-IT_2013-05-28-LEG17-Sed-29.u20	[[Domando di parlare.]] [[PRESIDENTE. Ne ha facoltà.]] Signora Presidente, onorevoli colleghe e colleghi, la città di Novara e la sua provincia, da cui provengo, sono state profondamente segnate da un tragico evento avvenuto nel mese di gennaio scorso: il suicidio di una ragazza di 14 anni, Carolina Picchio. La notizia è stata ripresa in questi giorni a seguito delle prime espressioni delle indagini che si stanno svolgendo. È un altro caso di ragazza vittima, anche se di un altro tipo di fenomeno. Carolina è stata una mia allieva per tre anni: una ragazza solare e piena di vita da parte della quale nessuno di noi, che la vedevamo tutti i giorni a scuola, si sarebbe mai potuto aspettare un simile gesto. Dalle indagini in corso da parte della magistratura risulta sempre più evidente che Carolina non ce l'ha più fatta a sostenere la vergogna derivante dai ripetuti attacchi di cyberbullismo che subiva sui social network da parte di un gruppo di suoi coetanei che l'avevano presa di mira. Voglio quindi sottolineare come questo fenomeno del bullismo attraverso i mezzi informatici sia nato in questi ultimi anni e venga messo in atto tramite le nuove tecnologie oggi a disposizione - Internet, telefoni e computer - da parte di ragazzi verso altri coetanei. Tale comportamento mira a ferire e a mettere a disagio la vittima percepita come più debole; quindi, spesso la vittima è una ragazza. È evidente come la rivoluzione del sistema mediatico stia dunque incidendo profondamente nella formazione dei bambini e degli adolescenti, trovando impreparate le famiglie e le istituzioni scolastiche, che - anche a causa della scarsa dimestichezza con le nuove tecnologie - non riescono ad affrontare le questioni complesse ed articolate che tale fenomeno trascina nella vita dei più giovani, anzi giovanissimi (anche di nove o dieci anni). L'Europa si è occupata dell'azione di prevenzione del bullismo, considerando negli ultimi anni gli aspetti problematici legati allo sviluppo dei nuovi media : così, già nel 2006, la raccomandazione del Parlamento europeo sulla tutela dei minori e il rispetto della dignità umana nel settore della radiodiffusione e di Internet sollecitava gli Stati membri ad attivare campagne informative sui rischi della Rete. Inoltre, il programma dell'Unione europea per i diritti dei minori evidenzia in questo ambito la necessità di porre particolare attenzione all'uso della Rete da parte dei minori, considerando che, dai rapporti che abbiamo a disposizione, negli ultimi anni l'uso di Internet ha raggiunto l'85 per cento dei ragazzi compresi tra i 14 e i 19 anni. In questa nuova esperienza nell'uso della Rete, i ragazzi raramente sono seguiti da adulti in grado di guidarla ed orientarla in modo positivo: così, il gruppo dei pari, cioè dei coetanei, è l'unico elemento di confronto e di apprendimento, in assenza di una supervisione da parte degli adulti. Ritengo sia arrivato il momento di porre una forte attenzione su questa realtà, perché la prevaricazione sui più deboli attraverso la Rete richiede con urgenza la definizione di azioni educative ad ampio raggio, con il coinvolgimento di tutti i soggetti istituzionali e le forze della società civile. [[Applausi dai Gruppi PD e M5S.]]
ParlaMint-IT_2013-05-28-LEG17-Sed-29.u21	[[Domando di parlare.]] [[PRESIDENTE. Ne ha facoltà.]] Signora Presidente, mi consenta di cercare la sua attenzione: avevo chiesto d'intervenire per sensibilizzare l'Aula su un problema della DIA, ma devo dire di essermi trovato un po' in imbarazzo per due situazioni. Sicuramente ho apprezzato l'allocuzione alta del collega Corsini, ma penso anche che in occasione di una commemorazione così importante sarebbe stato utile - con un gentlemen's agreement, come normalmente si usa - sentire almeno i colleghi bresciani, come me o il senatore Conti: siamo infatti rimasti così, senza poter intervenire nella maniera sentita come avremmo voluto. Dopodiché, non ho né la conoscenza del latino del collega Corsini né le verità in tasca che ho sentito dal collega Crimi, ma mi permetto di segnalare che sia io sia il collega Conti siamo estremamente dispiaciuti di non aver saputo che stamattina il Presidente del Senato si sarebbe recato a Brescia per la commemorazione della strage. Credo che correttezza istituzionale avrebbe voluto che almeno una comunicazione ci fosse arrivata, mentre non ho trovato comunicazioni (e nemmeno il collega Conti, neanche ora). Se i colleghi sono d'accordo - e purché mi sia lasciato poi un breve spazio per dire quello che volevo - chiederei a lei e all'Assemblea, nonostante la lontananza, di osservare un minuto di silenzio in ricordo di quella strage che non ha trovato soluzione. Penso che anche questo serva come segnale del Parlamento per andare a cercare le risposte che forse sono quelle che diceva il collega Crimi o forse sono altre, ma credo che dovremmo dare anche in questo modo un segnale forte. Le chiedo questo, signora Presidente, se lo ritiene, altrimenti continuo con la parte del mio intervento che riguarda la DIA: aspetto una sua pronuncia.
ParlaMint-IT_2013-05-28-LEG17-Sed-29.u22	Credo che nessuno possa avere obiezioni su questo e prendo atto anche delle sue osservazioni, che ritengo fondate, in quanto un momento del genere dovrebbe essere condiviso da tutti i Gruppi: forse c'è stata una disattenzione sotto questo profilo. La ringrazio, signora Presidente. PRESIDENTE. Penso anche che dovremmo instaurare un metodo di comunicazione, in modo che tutti i Gruppi sappiano quando ci sono momenti di solennità e di commemorazione di eventi così importanti per la nostra storia. Ritengo quindi che possiamo aderire alla sua richiesta. [[La Presidente si leva in piedi e con lei tutta l'Assemblea, che osserva un minuto di silenzio.]] La prego di proseguire molto sinteticamente, senatore Volpi.
ParlaMint-IT_2013-05-28-LEG17-Sed-29.u23	Sì, signora Presidente. Volevo sensibilizzare l'Assemblea e lei rispetto alla situazione della Direzione investigativa antimafia (DIA). In questi giorni, attraverso un provvedimento, si sta chiudendo il presidio della DIA nell'aeroporto di Malpensa. La Regione Lombardia e tutti i Gruppi hanno oggi votato una mozione contro questa chiusura. Mi fa piacere che oggi presieda lei, senatrice Lanzillotta, perché ricorderà che in Commissione nella scorsa legislatura votammo tutti insieme una risoluzione che dava sostegno a queste persone che lavorano sul tema delicatissimo della mafia in pochi e tante volte in situazioni pericolose. Credo che si debba dire no a qualsiasi tentativo di smobilitazione della DIA e si debba dare come Parlamento - e credo che nessuno sia contrario - un segno di vicinanza a persone che tutti i giorni rischiano la vita. Signora Presidente, so che lei è sensibile perché votò con noi quella risoluzione. Tutti i Gruppi, che sono presenti anche in Regione Lombardia, oggi hanno compiuto questo atto di forte testimonianza per dire che la DIA non si tocca e i suoi uomini sono i nostri uomini, i nostri vicini, i nostri custodi nei confronti della criminalità organizzata. [[Applausi dal Gruppo M5S.]]
ParlaMint-IT_2013-05-28-LEG17-Sed-29.u24	Credo che dovremmo organizzarci anche per monitorare l'esito degli atti d'indirizzo del Parlamento.
ParlaMint-IT_2013-05-28-LEG17-Sed-29.u25	[[Domando di parlare.]] [[PRESIDENTE. Ne ha facoltà.]] Signora Presidente, colleghi, intervengo solo ora e brevemente in Aula per portare alla vostra attenzione gli sviluppi di quanto accaduto due settimane fa in Val di Susa. Un autista di una delle ditte impegnate nel cantiere del tunnel geognostico TAV a Chiomonte ha subito una sassaiola contro il mezzo che stava guidando. In quella occasione avevamo condannato l'uso della violenza contro le persone come metodo di opposizione ad un'opera inutile ai cittadini ed imposta dalla politica. Tuttavia, il senatore Esposito Stefano, intervenendo in quest'Aula, e poi con un comunicato stampa, aveva paragonato me e i miei colleghi piemontesi ad una banda di terroristi, anzi a «fiancheggiatori e collaborazionisti di questi banditi incappucciati», come si legge sul suo sito web. Tali gravissime ed inaudite affermazioni, riportate da tutte le agenzie di stampa, vennero pronunciate dal senatore del PD per il solo fatto che, secondo la sua onnipotente conoscenza e sensibilità, non avevamo espresso sufficiente distanza da quell'azione aprioristicamente (e senza prove) attribuita ai No TAV. La questione aveva avuto una notevole eco mediatica, anche in seguito alle dichiarazioni del suddetto e dei colleghi di coalizione Cota, Bonino, Ghiglia, Saitta, Fassino, e per giorni era imperversata sui media la tesi che il movimento aveva imboccato una strada pericolosamente vicina a quella del terrorismo. Ma ecco che gli altarini si scoprono: sul quotidiano «La Stampa» di Torino di venerdì 24 maggio, a pagina 45 della cronaca di Torino, nel reportage «Lo Stato non lascerà da solo chi lavora a un'opera strategica» si inizia ad intravedere una verità ben diversa da quella immediatamente e volgarmente strumentalizzata e seguita dai media. Una verità, da subito sussurrata in Valle negli ambienti vicini a quelli del lavoratore oggetto della sassaiola. Si legge, infatti, nelle prime righe dell'articolo citato, a firma Tropeano, che sarebbe stato «assalito da alcuni operai incappucciati». Già le «voci di popolo» indicavano, quali autori della sassaiola, soggetti appartenenti ad ambienti frequentati dal medesimo lavoratore assalito per gli atteggiamenti non proprio urbani del lavoratore assalito nei confronti degli «operai incappucciati». Ribadisco, sono solo voci e quindi non posso sapere se corrispondano o meno al vero (è in corso, verosimilmente, un'indagine). Ciò che è del tutto evidente dall'articolo de «La Stampa» che ho citato è che il fatto predetto non poteva e non può essere tutt'ora ricondotto alla lotta No TAV come, invero, balzato sulle prime pagine di tutte le testate nazionali e locali, e ciò con il contributo del medesimo senatore. Già altre volte il senatore Esposito Stefano si è violentemente agitato per diffondere falsi allarmismi contro il movimento No TAV; comportamento giustamente stigmatizzato dalla medesima DIGOS di Torino che ha condannato la diffusione, ad opera dello stesso, di «notizie imprecise su quanto avviene in Val Susa e soprattutto fare dell'allarmismo a sproposito», come riportato in un articolo dal quotidiano «la Repubblica» del 5 ottobre 2012. Noi lo ribadiamo da tempo: in Italia c'è un problema di libertà di stampa, problema noto agli organismi internazionali che ci pongono molto in fondo alle classifiche dei Paesi liberi per l'informazione (57° posto), ma ancor più grave è che esponenti politici usino e strumentalizzino tali media a loro personale uso e consumo pur di raggiungere il loro fine politico e, forse, non solo politico. Ho atteso alcune settimane per svolgere queste osservazioni e rimando al mittente, anche a nome dei colleghi, le accuse di appoggiare chi usa violenza nei confronti delle persone. Auspichiamo che in futuro non vengano usati tali metodi di volgarissima promozione politica e rimaniamo in attesa di scuse con pari dignità di diffusione rispetto a queste affermazioni pesantemente dispregiative usate contro il movimento No TAV e contro noi parlamentari del Movimento 5 Stelle sui media e presso le istituzioni. [[Applausi dal Gruppo M5S e della senatrice Petraglia.]]
ParlaMint-IT_2013-05-28-LEG17-Sed-29.u26	[[Domando di parlare.]] [[PRESIDENTE. Ne ha facoltà.]] Signora Presidente, intervengo per fatto personale. Me lo sarei risparmiato, ma, a questo punto, devo fare una cronistoria di cui rispondo e sono pronto a rispondere davanti alle uniche autorità preposte, cioè la giustizia. Ricordo al senatore Scibona che in questi ultimi due anni, a Chiomonte e dintorni, ci sono state decine di attacchi nei confronti di poliziotti ed operai, nonché minacce ad amministratori favorevoli alla Torino-Lione. La procura della Repubblica di Torino ha emesso circa 700 avvisi di garanzia riferibili a esponenti dell'area autonoma e anarco-insurrezionalista, nei confronti di soggetti che si sono sempre dichiarati, anche nelle aule di tribunale, combattenti per la libertà della Val di Susa, in molti casi utilizzando vecchi schemi e vecchie parole degli anni Settanta. Tra questi ci sono alcuni ex terroristi di Prima Linea e Brigate rosse, che in aula hanno attaccato il procuratore Caselli con le stesse parole con le quali veniva attaccato quando combatteva le Brigate rosse e Prima linea (quelle, sì, che ammazzavano sul serio). Trovo incredibile che si utilizzi una frase estrapolata da un comunicato di un noto sito No TAV, noto soprattutto per aver rivendicato l'attacco a quell'operaio e per aver rimosso tale comunicato ventiquattr'ore dopo su richiesta del Movimento 5 Stelle (o di un suo noto esponente valsusino, Alberto Perino) perché danneggiava il movimento, dopo aver scritto che quest'operaio è stato probabilmente attaccato perché aveva un'amante. Credo che utilizzare questi strumenti nell'Aula del Senato sia eversione, caro senatore Scibona. [[Commenti e applausi ironici dal Gruppo M5S.]] Le ribadisco, caro senatore Scibona, che, per quanto mi riguarda, l'unica verità giudiziaria sarà quella della procura di Torino. Il procuratore Caselli, in occasione della visita di due Ministri di questo Governo (quindi, di rappresentanti dello Stato, che io riconosco), ha detto che l'ultimo attacco al cantiere di Chiomonte nei confronti dei poliziotti è stato tentato omicidio. Se lei non è in grado di prendere le distanze e di farsi una ragione delle parole del procuratore Caselli, continui pure a fiancheggiare i cattivi NoTAV, che fanno quello che fanno senza mai una sua parola di condanna né pubblica, né privata. [[Applausi dai Gruppi PdL, PD e Aut (SVP, UV, PATT, UPT) - PSI. Commenti dal Gruppo M5S.]]
ParlaMint-IT_2013-05-28-LEG17-Sed-29.u27	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-05-28-LEG17-Sed-29.u28	Il Senato tornerà a riunirsi in seduta pubblica domani, mercoledì 29 maggio, alle ore 9,30, con il seguente ordine del giorno: (Vedi ordine del giorno) La seduta è tolta (ore 17,27).
