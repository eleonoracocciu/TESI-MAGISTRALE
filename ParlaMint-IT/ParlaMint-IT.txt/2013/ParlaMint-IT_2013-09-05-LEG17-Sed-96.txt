ParlaMint-IT_2013-09-05-LEG17-Sed-96.u1	La seduta è aperta (ore 9,39). Si dia lettura del processo verbale. MUSSOLINI, segretario, dà lettura del processo verbale della seduta antimeridiana del giorno precedente.
ParlaMint-IT_2013-09-05-LEG17-Sed-96.u2	[[Domando di parlare.]] [[PRESIDENTE. Ne ha facoltà.]] Signor Presidente, in assenza del collega Santangelo e per non perdere le buone abitudini, le chiedo la votazione del processo verbale, previa verifica del numero legale.
ParlaMint-IT_2013-09-05-LEG17-Sed-96.u3	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). Il Senato non è in numero legale. Sospendo la seduta per venti minuti. (La seduta, sospesa alle ore 9,42, è ripresa alle ore 10,03).
ParlaMint-IT_2013-09-05-LEG17-Sed-96.u4	Riprendiamo i nostri lavori. Metto ai voti il processo verbale. È approvato.
ParlaMint-IT_2013-09-05-LEG17-Sed-96.u5	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-09-05-LEG17-Sed-96.u6	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 10,04).
ParlaMint-IT_2013-09-05-LEG17-Sed-96.u7	L'ordine del giorno reca il seguito della discussione delle mozioni 1-00050 , presentata dal senatore Bitonci e da altri senatori, 1-00072 , presentata dal senatore Pagnoncelli e da altri senatori, 1-00126 , presentata dal senatore Scavone e da altri senatori, 1-00136 , presentata dal senatore Lumia e da altri senatori, e 1-00139 , presentata dal senatore Endrizzi e da altri senatori, contro la diffusione del gioco d'azzardo. Ricordo che nella seduta pomeridiana di ieri, dopo la conclusione della discussione, è stato rinviato il seguito dell'esame delle mozioni. Comunico che è stato presentato l'ordine del giorno G1, a firma dei senatori Lumia, Pagnoncelli, Romano, Cervellini e Scavone, e sono state contestualmente ritirate tutte le mozioni ad eccezione della mozione n. 50, a firma del senatore Bitonci e di altri senatori, e della mozione n. 139, a firma del senatore Endrizzi e di altri senatori. Ha facoltà di parlare il rappresentante del Governo, al quale chiedo di esprimere il parere sulle mozioni e sull'ordine del giorno presentati.
ParlaMint-IT_2013-09-05-LEG17-Sed-96.u8	Signor Presidente, il parere del Governo è favorevole all'ordine del giorno unitario G1, mentre è contrario alle mozioni n. 50 e n. 139.
ParlaMint-IT_2013-09-05-LEG17-Sed-96.u9	Passiamo dunque alla votazione.
ParlaMint-IT_2013-09-05-LEG17-Sed-96.u10	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, senatrici e senatori, in questa discussione, che ha visto numerosi e precisi interventi, si è sviluppato un confronto che ha messo in condizioni anche noi, del Gruppo Misto-Sinistra Ecologia e Libertà, di convergere sull'ordine del giorno G1. Questo però non ci esime dal fare una considerazione perché il dato che emerge non può essere iscritto nelle difficoltà rituali: siamo di fronte ad un vero e proprio dramma, con cui dobbiamo non solo fare i conti con rigore nel merito e rispetto al quale dobbiamo dotarci di strumenti adeguati all'evoluzione del fenomeno, ma soprattutto porre un problema di prospettiva. Non per buttarla sul generico, ma credo che questo dramma ci dia una cifra e in tutte le mozioni c'è una precisa ricostruzione di dati che non sono freddi numeri, ma che parlano di anni di vita di tantissimi, centinaia di migliaia, milioni di donne e di uomini italiani perduti fisicamente dentro l'atto dell'azzardo. Perduti in termini di qualità di una vita non più riconosciuta, privati della propria dignità, in condizioni economiche non incerte, ma soggette a questa situazione drammatica che coinvolge non a caso i ceti più deboli, più esposti. Dal punto di vista generazionale si tratta di giovani, e adesso anche di giovanissimi al di sotto dei 18 anni (quindi teoricamente, per così dire, protetti, ma non è assolutamente così), e di anziani. Esortiamo quindi il Governo ad assumere provvedimenti efficaci e coerenti, come ad esempio evitare di applicare sconti, come è accaduto, ai gestori autorizzati che hanno evaso il fisco e a cui sono state concesse delle moratorie, degli sconti che non si concedono neanche al singolo cittadino quando commette simili reati o incorre in analoghe dimenticanze: è paradossale che interveniamo in questo senso! Urge quindi, da questo punto di vista, un monito, una riflessione che vada anche oltre l'ordine del giorno. Leggendo, come accade a tutti noi, le considerazioni di esperti come il sociologo Maurizio Fiasco, che conosco personalmente, ne traiamo uno spaccato che denuncia una drammatica caduta di prospettiva nel nostro Paese. Credo che è su questa solitudine sociale che noi dobbiamo assolutamente agire. Il punto è avere tutti gli strumenti per intervenire e adottare misure che possano agire soprattutto sulle categorie disagiate, sul dramma della disoccupazione, sui giovani e sulla loro solitudine, sull'insicurezza degli anziani, dando le prospettive proprie di una società, così come è stato nel nostro Paese fino agli anni scorsi. Sto parlando di una prospettiva che si basa anzitutto sul lavoro: non è un caso che tutti i Paesi colpiti dall'attuale crisi globale, a cominciare dal nostro, hanno visto innalzare il picco della piaga del gioco d'azzardo. È in questo senso che ci dobbiamo muovere e lì possiamo cominciare a trovare il bandolo della matassa di risposte che sappiamo essere difficili. Mi avvio a concludere. Le strutture - parlo di quelle legali - sono forse, ormai, una delle forme più organizzate e capillari all'interno del nostro Paese. Se penso a una città come Roma, dalle zone più centrali fino a quelle più periferiche, le sale giochi, le macchinette, questi luoghi organizzati sono forse la presenza più diffusa: esse sono - forse - l'attività commerciale più diffusa nel nostro Paese. Ovviamente, non bisogna tirare fuori chissà quali studi, c'è qualcosa di malato dentro questo dato, dentro questa realtà. Se per tanti giovani minorenni, nella borgata e nel quartiere periferico, la sala giochi diventa l'unico luogo dove incontrare altri coetanei e altre persone, non ci possiamo poi meravigliare se è dentro quella cultura e dentro quei disvalori che si cresce e si diventa uomini e donne mature. Oltre che strumenti fondamentali per colpire il gioco d'azzardo, credo che dobbiamo offrire un'alternativa valida che coinvolga giovani e anziani per un percorso di trasformazione del nostro Paese che dia possibilità e occasioni non affidate, appunto, al dramma del gioco d'azzardo che, come sappiamo non solo dagli studi, comporta solitudine e meccanismi di estorsione e di ricatto che producono veramente grandi danni. L'ordine del giorno prevede questo tipo di impegno, e non lo consegniamo al Governo come un biglietto: l'obiettivo è che l'Esecutivo si impegni nel proseguire con le misure già intraprese e nell'avviare, soprattutto, una potente campagna di sensibilizzazione. [[Applausi dal Gruppo Misto-SEL e del senatore Caleo.]]
ParlaMint-IT_2013-09-05-LEG17-Sed-96.u11	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, per i motivi che abbiamo già esposto in discussione generale, e che non ripeterò, il Gruppo Per le Autonomie voterà a favore dell'ordine del giorno unitario G1.
ParlaMint-IT_2013-09-05-LEG17-Sed-96.u12	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, signor Sottosegretario, onorevoli colleghe e colleghi, presentarci in Aula con questo lavoro di sintesi sulle mozioni che i vari Gruppi hanno presentato su un problema così drammatico che investe tutti noi è la maniera migliore per ricominciare e per parlare di un Paese che troppo spesso ha avuto punte di ipocrisia e di disordine che sono purtroppo caratteristiche della nostra latitudine. Il gioco d'azzardo non è consentito per legge: è un reato. Eppure, alla fine degli anni Sessanta si discriminarono le realtà di questo tipo. Voglio ricordare una volta per tutte la chiusura del casinò di Taormina, che drammaticamente trasformò una delle perle del Mediterraneo, facendola decadere per anni in una condizione di turismo diverso da quello importante, elitario e controllato che era presente in quella latitudine, mentre nel resto del Paese analoghe realtà furono mantenute e sopravvivono tuttora. Anche nell'argomento all'ordine del giorno di oggi e oggetto delle nostre mozioni, il nostro Paese si caratterizza per l'indecenza dell'impegno, dell'attenzione e dello spazio dato alle forme di gioco d'azzardo che oggi non ha eguali al mondo. Vi sono 400.000 macchinette, oltre 7.000 punti autorizzati dove il gioco viene liberamente condotto. Ricordo che vi sono stati alcuni tentativi normativi di riordino a tutela della persona. Partiamo tutti dal decreto-legge n. 158 del 2012, il cosiddetto decreto Balduzzi, che ha previsto a tutela dei cittadini più fragili e più esposti una forma di attenzione e di prevenzione che però non è stata ancora assolutamente attuata; ciò ci mette veramente nelle condizioni di riflettere. Credo che questo sia il momento perché l'Assemblea del Senato, tutta insieme, impegni il Governo in un'azione significativa, vera ed importante di riordino del sistema, innanzi tutto sul piano delle autorizzazioni. Già nel 2011 era stato previsto un concerto tra i Monopoli di Stato ed il Ministero della salute per l'emanazione di un decreto interdirigenziale che normasse, tutelasse e seguisse complessivamente l'evoluzione di questo tragico spaccato che investe la gran parte della popolazione del nostro Paese; a tutt'oggi questo provvedimento non ha visto la luce, nonostante la determinazione del TAR del Lazio, il quale ha imposto che si emanasse il decreto, così come previsto dalla norma. Il termine per l'emanazione del decreto, però, è stato differito prima al 30 giugno di quest'anno e poi addirittura al 31 dicembre 2013. Per tale ragione, ormai non vi è tempo da perdere. I ragazzi sono assolutamente esposti: oggi un ragazzo su due - come abbiamo ascoltato dai dati più significativi raccolti dai vari Gruppi e riportati in questa discussione - ha avuto a che fare con il gioco d'azzardo. Nelle periferie del nostro Paese, e non solo, la disperazione economica e sociale e la difficoltà di un inserimento stabile nel mondo del lavoro inducono questa fascia di popolazione, la più fragile e la più esposta, a rifugiarsi nel gioco, sperando che esso possa essere una soluzione, anche se la più vacua tra tutte, di arricchimento o addirittura di sopravvivenza. I dati che sono stati citati e che abbiamo letto sono drammatici. In questo momento nel nostro Paese vi sono 49 miliardi di operazioni di gioco, dal gratta e vinci alle slot machine (che rappresentano circa il 56 per cento) e quant'altro (penso a tutti i videoterminali e ai giochi online ), forti di una normativa che ha consentito, attraverso un sistema delle concessioni a distanza, arricchimenti anche a rischio patologico di società, alcune delle quali non hanno una netta fisionomia. Anche in questo settore, vi è il rischio di riciclaggio di denaro o di infiltrazione malavitosa. Dunque, è il momento in cui abbiamo il dovere di dire basta a tutto questo. Vi è la norma che prevede la limitazione della pubblicità, ma forse non basta. Ricordo che nel nostro Paese è impedita la pubblicità per le sigarette; eppure, il tabacco determina patologie, danni alla persona e dipendenza di gran lunga inferiori rispetto a quelli del gioco. Tra l'altro, oggi si assiste ad un aumento dei casi di ludopatia, della patologia del gioco d'azzardo rispetto alla quale il ministro Balduzzi ha voluto mettere un mattone sul piano della prevenzione, della cura e della riabilitazione, che rischia, tra l'altro, di aggravare i costi complessivi della sanità del nostro Paese, i cui servizi di prevenzione, cura e riabilitazione non sono sufficientemente organizzati. Nel decreto cosiddetto Balduzzi è inoltre prevista la riallocazione delle strutture (oltre 6.000), spesso situate presso i centri di aggregazione: mi riferisco ai centri della scuola inferiore e superiore, ai centri ricreativi sportivi, ai centri sociali, ai luoghi di culto, a quelli del centro e a quelli della periferia, più esposta, delle nostre città e delle nostre periferie rurali. Questa può essere la cartina di tornasole di un Paese che si libera dall'ipocrisia di non consentire dal punto di vista normativo, e poi di determinare, attraverso alchimie, così come è avvenuto nel nostro Paese, la diffusione di questi stili di vita drammatici. Questo è ciò che oggi chiediamo al Governo. Non ultimo, vi è il problema delle autorizzazioni, relative a questo settore, che nel nostro Paese dipendono da vecchi decreti, da vecchie normative che, anche se riviste, sono ormai superate dalla storia. Esse prevedono competenze comunali, della Polizia e autorizzazioni da parte dei Monopoli. Sono necessari, pertanto, l'integrazione del sistema autorizzativo, la verifica del mantenimento di quanto previsto, un nuovo sistema di controllo che impedisca ai più giovani esposti a questa minaccia di accedere alle sale da gioco a pagamento, ai Bingo o ad altri luoghi di aggregazione come i siti di scommesse sportive. Si tratta di un imperativo al quale questo Governo non si può sottrarre. È con questo augurio, con questa richiesta pressante che il Gruppo Grandi Autonomie e Libertà, aderendo al lavoro comune di sintesi delle mozioni, chiede di impegnare il Governo a far bene, a far seriamente, a tutelare i nostri giovani, le persone in difficoltà, i lavoratori in cerca di una collocazione definitiva e, per ultimo, il nucleo centrale di questo Paese, che è la famiglia. [[Applausi dal Gruppo GAL.]]
ParlaMint-IT_2013-09-05-LEG17-Sed-96.u13	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, onorevoli senatori, certamente la conclusione a cui ci conduce questo dibattito (mi riallaccio alle parole di chi mi ha preceduto) farà giustizia delle ipocrisie che sono state dette su questo tema, e lo farà in maniera molto semplice. Vedremo poi, attraverso il voto espresso, chi sta dalla parte della lobby del gioco d'azzardo e chi dalla parte dei cittadini. [[Applausi dai Gruppi LN-Aut e M5S.]] La questione è molto semplice. Non occorrono altri dati, ma ne leggerò comunque qualcuno: 100 miliardi di euro di fatturato, 4 per cento del PIL nazionale, terza industria nazionale, 8 miliardi di euro di tasse; il 12 per cento della spesa delle famiglie finisce nel gioco d'azzardo; 400.000 slot machine; 6.181 locali ed agenzie autorizzate; 15 milioni di giocatori abituali; 3 milioni a rischio patologico, 800.000 giocatori già patologici; tra i 5 e i 6 miliardi di euro l'anno è la cifra necessaria per curare i dipendenti da gioco patologico. A tale riguardo vi prego, fra l'altro, di non chiamarla più «ludopatia»; chiamiamola con il suo nome: «azzardopatia», giacché non si sta parlando di gioco, ma di un vizio che rovina le persone. [[Applausi dal Gruppo LN-Aut]] Questi sono i numeri del gioco lecito, a cui va aggiunta la sfera dell'ignoto che sta nel sommerso dell'illecito. E allora, a fronte di questo, abbiamo ascoltato il territorio. Questo non è altro che il manifesto dei sindaci per la legalità contro il gioco d'azzardo. Proprio qualche settimana fa, in quest'Aula, è stato approvato nel decreto del fare un provvedimento che consente ai sindaci, su loro esplicita richiesta, di rimanere seduti nei banchi del Parlamento: lo hanno voluto, lo hanno preteso. Vorrei vedere oggi i sindaci esprimersi in coerenza con questo manifesto, non in coerenza con gli interessi di chi, invece, sta dietro al gioco d'azzardo e, quasi sempre, è malavita, malaffare, o comunque cosa slegata dall' interesse dalle famiglie. Anche qui vedremo la coerenza o l'ipocrisia. Ma diciamo anche una cosa. Noi ci siamo mossi anzitempo, perché, ascoltando i territori, abbiamo presentato una mozione, il 29 maggio, chiedendo una moratoria al Governo, chiedendo innanzitutto di frenare la diffusione delle macchinette e delle slot machine, che da sole producono circa la metà di quello che il Governo incassa e che mette poi nel proprio bilancio: 7 miliardi di euro. In seguito abbiamo visto presentare altre mozioni e abbiamo creduto che ci fosse veramente un'intenzione di porre freno a questo degrado, che non è solo morale, ma è soprattutto economico - ripeto - e che sta mettendo in grave difficoltà le nostre famiglie. Abbiamo visto presentare mozioni da parte di tutti i Gruppi e abbiamo assistito ieri a rituali che portano poi, o dovrebbero portare, a sintesi di buonsenso. Ci è stato proposto di far confluire la nostra mozione in una proposta di maggioranza; vi abbiamo inserito all'interno le nostre proposte di moratoria, ma subito ci siamo accorti che qualcosa non quadrava. E anche qui chiederei coerenza da parte di quei senatori che si sono detti d'accordo nel sostenere una moratoria per nuove licenze: nel risistemare quello che già esiste prima di concedere nuove licenze; chiederei di mantenere fede a quello che si è detto ieri e di non subire poi la pressione di chi ricatta il Governo per dire che, senza nuove licenze, non verrà pagata la sanatoria che tiene in piedi il decreto IMU. [[Applausi dal Gruppo LN-Aut.]] Questo è quello che deve essere detto e quello che ciascuno deve avere presente quando si andrà poi a votare. Altrimenti gli interessi del Paese finiscono proprio nascosti dietro quell'ipocrisia che si vuole smascherare. Questo provvedimento per il Governo è necessario; mantenere i proventi del gioco d'azzardo è necessario per garantire la tenuta dei conti dello Stato. Ed è una gravissima ipocrisia. Agli italiani bisogna chiedere nuovi sacrifici, ma non sacrifici che siano mascherati dal lucro fatto sulle tasche dei meno abbienti, perché ricordiamo che ciò di cui stiamo parlando non è il gioco d'azzardo, che esiste da quando esiste l'uomo. Stiamo parlando di una diffusione capillare nelle famiglie, attraverso punti di gioco che si sono diffusi come funghi nei bar e in ogni luogo pubblico nel Paese. Questa è una situazione immorale che si è venuta a creare nel Paese, non in cinquant'anni, ma nel corso degli ultimi anni. A fronte di questo, chiedo anche ai senatori che siedono qui dentro e che hanno votato quelle leggi che consentono questo stupro del territorio di porvi fine e di porvi rimedio. Si può ancora fare. Ma non nascondiamo il tutto dietro l'ipocrisia di una parola: «impegna il Governo a valutare» (forse) «l'opportunità di prevedere una moratoria». Noi chiediamo una moratoria. [[Applausi dai Gruppi LN-Aut e M5S.]] E chiediamo a voi di giudicare se questa non sia una valutazione opportuna. Noi riteniamo di sì. Ed è una valutazione che viene condivisa da chi, sul territorio, (il terzo settore) ha poi a che fare con coloro che sono danneggiati dal gioco d'azzardo patologico. A fronte di questo chiediamo quindi un impegno. Ovviamente noi manterremo la nostra mozione. Chiediamo il buon senso dei senatori e chiediamo ai Gruppi di essere coerenti con la loro missione di rappresentanti del popolo. Non chiediamo invece ai senatori di essere sottomessi a quel ricatto che induce oggi il Governo a non accettare la moratoria. Chiediamo al Senato di far vedere che la politica può ancora avere un significato nel Paese e che non soggiace agli interessi economici che, come nel caso del gioco d'azzardo, che ha causato quell'enorme buco e quell'enorme mancato introito, si sono visti poi ricollegati alla mafia e a tutto quello che è il malaffare e al malcostume che vi stanno dietro. Su questo si vedrà la vera coerenza di questo Senato e dei senatori che vi siedono, con il mandato popolare ricevuto. Qui si vedrà l'ipocrisia, e noi saremo coerenti con il mandato che abbiamo ricevuto dalla nostra gente, perché difendiamo gli interessi dei cittadini, a partire dalle famiglie più deboli. [[Applausi dal Gruppo LN-Aut. Congratulazioni.]]
ParlaMint-IT_2013-09-05-LEG17-Sed-96.u14	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, onorevoli colleghi, l'ordine del giorno e le mozioni su cui oggi abbiamo la responsabilità di pronunciarci pongono questioni cruciali per comprendere il valore che attribuiamo alla funzione dello Stato. Nessuno immagina uno Stato etico, che imponga costumi e modelli di vita, ma neppure, al contrario, possiamo accettare che lo Stato divenga un biscazziere, che non si ponga il problema della difesa dei più deboli, che ignori la sua funzione educativa. L'incidenza del fenomeno del gioco d'azzardo, con le sue molte ricadute, è stata tante volte materia di valutazione in quest'Aula. Soltanto due anni or sono, nella XVI legislatura, la Commissione parlamentare antimafia, attraverso il VI Comitato, ha elaborato una relazione che è stata approvata all'unanimità. Tale documento, discusso in quest'Aula nell'ottobre del 2011, concludeva: «Sin d'ora appare, comunque, in tutta evidenza come il settore del "gioco" costituisca il punto d'incontro di plurime, gravi distorsioni dell'assetto socioeconomico quali, in particolare, l'esposizione dei redditi degli italiani a rischio di erosione; l'interesse del crimine organizzato; la vocazione "truffaldina" di taluni concessionari che operano, sovente, in regime di quasi monopolio; il germe di altri fenomeni criminali come usura, estorsione, riciclaggio; infine, la sottrazione di ingenti risorse destinate all'erario. Il paradosso più evidente si ravvisa nel fatto che lo Stato, per un verso, recuperi risorse finanziarie attraverso la diffusa "tassazione indiretta" dei redditi e, per altro verso, sia esso stesso sistematicamente "depredato" dalla contestuale esistenza di meccanismi truffaldini di gioco non censito». La diffusione estesa sul territorio delle più fantasiose forme di tassazione indiretta, derivante dal cosiddetto gratta e vinci, dal lotto e dalle sue varianti, da slot machine e sale bingo, dal gioco via Internet, dal videopoker, in verità alimentano la malattia del gioco, appunto dell'azzardo (condivido questa distinzione, perché non ha senso parlare di «gioco» in questo caso), invece che curarla. E ancora di più questo oggi, due anni dopo, è comprensibile e ha particolare significato, a fronte di una crisi economica che presenta fenomeni degenerativi, che mette a repentaglio la tenuta dei redditi delle famiglie, ma soprattutto la loro speranza di queste nel futuro e che incentiva quindi, nei soggetti che maggiormente vivono la crisi e avvertono la disperazione del momento, il desiderio di trovare una facile via d'uscita, che mai lo Stato dovrebbe fornire. Colleghi, abbiamo il dovere di far sì che i nostri concittadini scommettano, ma la scommessa deve essere per il bene delle persone, sul futuro, per il lavoro, la famiglia, l'autoimprenditività, lo studio e la formazione. Questa è la scommessa che lo Stato dovrebbe incentivare con quella che un tempo si chiamava «pubblicità progresso», con ogni forma di indicazione, di sostegno e con ogni attenzione e favore. Questa è una scommessa che fa crescere. Oggi, invece, per mera esigenza di cassa e con un cinismo spesso inaccettabile, stiamo incentivando la scommessa sul nulla, che produce impoverimento, frustrazione, cancellazione del futuro. Le tante tragedie che si sono consumate in questi anni a causa del gioco d'azzardo, l'ansia spesso nascosta (un fenomeno che in molti casi non compare sulle cronache dei giornali, se non quando arriva al livello di tragedia, ma che è presente nella vita delle famiglie) che tanti vivono nel sogno di una vincita, sprecando risorse molte volte indispensabili per una vita dignitosa, ci impegnano a cambiare. Signor Presidente, colleghi, Scelta Civica voterà oggi l'ordine del giorno proposto, ma contestualmente invita con forza il Governo ad assumere tutte quelle decisioni rigorosamente conseguenti alle indicazioni date da quest'Assemblea, direi unanimemente. Ciò affinché si superi questa visione e per garantire risorse certe allo Stato non si diminuisca, talvolta fino a farlo scomparire, il compito statale di indicare il futuro ai nostri concittadini. Per questo motivo, chiediamo di affrontare seriamente - e ci impegniamo a farlo con coraggio - questo tema e quelle che ne sono le conseguenze, cioè la necessità di reperire risorse sostitutive di quello che riteniamo un ingiusto guadagno da parte dello Stato. [[Applausi dal Gruppo SCpI.]]
ParlaMint-IT_2013-09-05-LEG17-Sed-96.u15	Colleghi, salutiamo in tribuna il sindaco di Zagabria, Milan Bandȋc, che sta seguendo i nostri lavori, cui diamo il benvenuto qui, al Senato della Repubblica italiana. [[Applausi.]]
ParlaMint-IT_2013-09-05-LEG17-Sed-96.u16	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, distinti colleghi, non giriamo attorno alle cose: lo Stato è sotto processo morale per aver incitato al gioco i cittadini nella illusione di fare cassa sulle sofferenze ed è chiamato ad un riscatto pronto e pieno. Il vice ministro Bubbico si è impegnato in questo senso, a parole, e lo stesso ministro Zanonato ha mostrato disponibilità. Vedremo. Abbiamo assistito a troppe inerzie e promessa da marinaio, fino ad oggi. Già la legge di stabilità 2010 per l'anno 2011 prevedeva l'emanazione di un decreto per contrastare il gioco d'azzardo patologico. Il 29 giugno 2011 il Senato approvò la mozione n. 441 che impegnava il Governo a normare la pubblicità e introdurre messaggi deterrenti, tessere elettroniche a tutela dei più giovani e a destinare quote delle maggiori entrate ad interventi di prevenzione e cura delle forme compulsive da gioco. Tanto la legge quanto la mozione rimasero lettera morta. Il 1° agosto 2012 intervenne il TAR del Lazio accogliendo il ricorso presentato da Codacons e ordinò di adottare, entro 60 giorni, il decreto di cui sopra. Così siamo arrivati al cosiddetto decreto Balduzzi, che istituiva finalmente l'ingresso nei livelli essenziali di assistenza della cura e della prevenzione del gioco d'azzardo patologico, dimenticando però di stabilire le coperture finanziarie; perciò, anche in questo caso, in sede di Conferenza unificata Stato-Regioni, non vi fu un seguito. Da notare che quel decreto si intitolava «Disposizioni urgenti per promuovere lo sviluppo del Paese mediante un più alto livello di tutela della salute». Si ammetteva implicitamente che questa industria è dannosa allo sviluppo del Paese. Dunque, l'ora non è più rinviabile. Non è il momento di mezze misure, anche perché la politica deve finalmente fare un passo avanti e recuperare la credibilità persa nella matassa dei conflitti di interesse. Ricordo che tra il 2004 e il 2006 i dieci principali gestori del mercato delle slot machine evasero ed elusero sistematicamente i controlli fiscali tenendo scollegati gli apparecchi dai sistemi di rilevamento degli incassi. Il colonnello Rapetto, della Guardia di finanza, riuscì a scoprire e documentare l'entità delle violazioni: 98 miliardi di euro, 50 euro per ogni ora di mancato collegamento. Parliamo dell'intero debito delle amministrazioni pubbliche verso le imprese private. Per abolire l'IMU sulla prima casa basterebbero quattro miliardi. Aggiungo che Giorgio Tino, parente dell'ex ministro Antonio Maccanico, e Antonio Tagliaferri, rispettivamente direttore generale e direttore del settore giochi dell'Amministrazione autonoma dei monopoli di Stato, per le gravi omissioni nei controlli di loro competenza furono condannati a risarcire 16 e 8 milioni di euro circa. Il ministro Tremonti volle una commissione, che ridimensionò la sanzione di oltre cento volte, da 98 miliardi a 800 milioni. A presiederla il ragioniere generale dello Stato, Andrea Monorchio, che fatalmente era anche presidente di una delle società multate. La Corte dei conti decise poi di applicare un criterio diverso, basandosi sul danno presunto per l'Erario e rideterminò la sanzione, portandola a 2,5 miliardi. Ma è come dire che, se io passo con il rosso, mi appello al danno presunto e, se non ho prodotto un incidente, chiedo che la multa mi venga ricalcolata o addirittura azzerata. Anche ai dirigenti dei Monopoli di Stato Tino e Tagliaferri la sanzione fu ridotta, adducendo il fatto che in fondo tutte le società avevano evaso. Ma è come dire che, se un vigile si distrae controllando il traffico, viene sanzionato, ma se si addormenta del tutto, la sanzione viene ridotta del 70 per cento. [[Applausi dal Gruppo M5S e del senatore Candiani]] Le concessioni, ricordiamolo, non furono revocate, anzi le società ne ottennero di nuove e più redditizie. Giorgio Tino non fu licenziato e nel 2009 divenne addirittura vice presidente di Equitalia e presidente di Equitalia Veneto. Antonio Tagliaferri rimase al suo posto e nel 2012 venne pure riconfermato dal Governo Monti. Il colonnello Rapetto, invece, si trovò costretto alle dimissioni. Arriviamo alla nascita di questo Governo. Il 28 aprile 2013, durante il giuramento, un uomo rovinato finanziariamente e psicologicamente dal gioco d'azzardo spara e colpisce davanti a Palazzo Chigi il brigadiere Giuseppe Giangrande e l'appuntato Francesco Negri, due servitori dello Stato, quello Stato che per mano dei Governi staffetta di centro-destra e centro-sinistra ha permesso di portare macchinette mangia soldi fin dentro i circoli sportivi e parrocchiali. [[Applausi dal Gruppo M5S e del senatore Candiani]] Il 22 maggio riportai in Aula la denuncia di Matteo Iori sui rapporti tra politica e industria del gioco d'azzardo, che finanziava generosamente UDC, Margherita, Democratici di Sinistra, MPA di Lombardo, candidati di spicco come Gianni Alemanno e Amedeo Laboccetta, fondazioni come "VeDrò", riferibile al presidente del Consiglio Letta, a sei Ministri del suo Governo, al suo vice, Alfano, o a politici come Matteo Renzi... [[Applausi dal Gruppo M5S]] .. che assumeva o affidava cariche ad ex ministri come Vincenzo Scotti e Augusto Fantozzi o all'onorevole Francesco Tolotti. Per non dire dei politici entrati in affari nel settore, come Marina Berlusconi, i figli di Clemente Mastella e Marcello Dell'Utri. Io invitavo a tagliare di netto queste relazioni, legali, ma politicamente pesantissime, per sgomberare il dibattito a venire da questi dubbi. Invece il Governo Letta, alla vigilia di questi atti di indirizzo, anziché fugare i dubbi, conferma di esserci dentro con mani e piedi. Ha infatti inserito fresco fresco un condono nel decreto IMU proprio per le società delle slot machine multate, che abbassa ulteriormente la sanzione. Prima 98 miliardi di euro, poi si scende a 2,5 miliardi, ora 600 milioni. Pochi, maledetti e subito, ne uscirebbero. Letta potrebbe, in qualche modo, finanziare la soddisfazione di " Mister B" e le sue pretese sull'IMU, mentre Corallo, dopo 14 mesi di latitanza, potrà tornare alle Antille con duecento milioni di euro. [[Applausi dai Gruppi M5S e LN-Aut]] Ma non è tutto, perché queste società sanno di poter ottenere di più. Se questo è lo stato di scacco del Governo potranno rinegoziare questa sanzione residua chiedendo magari il prolungamento delle concessioni in atto oppure nuove concessioni o chissà che altro. Noi su questo vogliamo vederci chiaro, perciò abbiamo inserito un punto irrinunciabile nella nostra mozione, ossia che questo condono venga stralciato nel momento in cui il decreto approderà in Aula e che si dia corso a tutte le azioni per esigere integralmente il pagamento delle sanzioni, nonché la rimozione immediata (misura che deve valere anche per il futuro) di tutti dirigenti che si siano macchiati di colpe per mancato controllo, come nei casi cui abbiamo assistito. [[Applausi dal Gruppo M5S]] Vengo ora alla dichiarazione di voto rispetto alle mozioni e agli atti di indirizzo presentati. Condividiamo, nell'obiettivo perseguito, la mozione n. 50, presentata dalla Lega, e, sebbene la riteniamo parziale, voteremo a suo favore convintamente. Voteremo a favore anche dell'ordine del giorno G1 presentato dagli altri Gruppi, perché contiene aspetti importanti di cui dobbiamo riconoscerne il valore, ancorché ne rileviamo l'insufficienza. Invitiamo dunque anche gli altri partiti, e ogni singolo senatore, a mettersi una mano sulla coscienza e a valutare punto per punto le nostre proposte, per le quali chiederemo la votazione per parti separate. [[Applausi dal Gruppo M5S.]]
ParlaMint-IT_2013-09-05-LEG17-Sed-96.u17	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, sino a dieci anni fa le scommesse in Italia erano esclusivamente nelle mani della criminalità organizzata. Le slot machine non erano online e il giro d'affari, pur notevole, era comunque contenuto. Poi lo Stato ha iniziato ad occuparsene, per regolare un settore in continua crescita, nel quale vi era da colmare un vuoto legislativo, con l'obiettivo di introdurre nuove offerte di gioco d'azzardo pubblico. Solo pochi anni fa le entrate dei giochi avevano già raggiunto la cifra di 61 miliardi di euro (pari a quasi il 4 per cento del Prodotto interno lordo). Oggi il fenomeno è cresciuto, anche grazie alla diffusione sul web delle videolotterie e dei minicasinò. Dal 18 luglio 20111, infatti, è possibile giocare a poker dal computer di casa. È un affare da un miliardo e e mezzo di euro al mese. Nessun controllo rigoroso sulla vera età dei giocatori, cifre da capogiro mosse con un semplice clic, e denari italiani che volano verso altri Paesi senza la possibilità di essere intercettati dal fisco. Fino a un paio di anni fa chi voleva giocare doveva almeno entrare in una ricevitoria. Ciò significava doversi muovere fisicamente, rispettare gli orari di apertura dei giochi e dell'attività commerciale, utilizzare denaro contante. Il controllo sui comportamenti compulsivi era sicuramente più agevole, così come era più facile accertare l'età anagrafica di chi giocava. Vi è dunque l'esigenza immediata, se non si vuole fare una moratoria, di regolare in modo molto più rigido le nuove concessioni; di controllare in modo più incisivo il web e di fare non uno, ma 100 passi indietro su alcuni giochi che di ludico ormai non hanno proprio più nulla. È vero, tuttavia, che lo Stato è riuscito in qualche modo a frenare il gioco d'azzardo illegale. In Italia, infatti, la regolamentazione del gioco distingue in maniera netta i giochi non consentiti da quelli consentiti: per i primi viene fatto assoluto divieto di offerta da parte di chiunque; per i secondi, l'offerta è subordinata ad una apposita autorizzazione. Ma anche su questo tipo di autorizzazione è necessaria una stretta energica. La ludopatia, infatti, è ormai a tutti gli effetti una malattia sociale, e per questo motivo Regioni e Comuni hanno cominciato a emanare i propri regolamenti per arginare la diffusione del gioco d'azzardo, creando in questo modo una notevole confusione in quanto lo Stato ha una riserva stabilita dalla Costituzione in materia di regolazione del gioco pubblico. Il gioco d'azzardo va dunque inquadrato anche, e soprattutto, nell'ottica di un problema di salute, trattandosi di una vera e propria malattia sociale, tanto è vero che nella passata legislatura il ministro Balduzzi ha obbligato gli esercizi commerciali a esporre avvisi sulla malattia del gioco: una misura opportuna ma del tutto insufficiente. Le leggi nazionali ed europee sulla liberalizzazione dei mercati e sul sistema delle licenze contengono ancora, infatti, evidenti contraddizioni e lacune, lasciando troppo spazio a siti di gioco d'azzardo illegale. È dunque indifferibile un intervento più puntuale a livello normativo per rendere più efficace il sistema delle autorizzazioni, dei controlli e delle sanzioni. Anche perché, oltre all'esigenza di fronteggiare una piaga sociale, di cui si occupa l'ordine del giorno congiunto che ci apprestiamo a votare, vi è una realtà ancora più inquietante, che è quella dei giochi gestiti dalle mafie, divenuti un canale privilegiato per il riciclaggio di denaro sporco. La mozione del PdL, che poi è confluita nell'ordine del giorno unitario G1, chiedeva una cosa molto semplice, cioè che venisse data attuazione al decreto-legge n. 158 del 2012, che demanda al Ministero dell'economia e delle finanze l'emanazione, entro sei mesi dall'entrata in vigore della legge di conversione, di un decreto per la progressiva introduzione di idonee soluzioni tecniche volte ad avvertire i giocatori dei pericoli di dipendenza dal gioco. Ciò anche perché il provvedimento in questione pone finalmente un argine severo alla diffusione dei messaggi pubblicitari di giochi con vincite in denaro nelle trasmissioni televisive, radiofoniche e via Internet . Nonostante questo, però, la situazione è addirittura peggiorata, con un autentico boom relativo proprio al gioco d'azzardo. Occorre dunque mettere in campo mezzi adeguati perché, nel più breve tempo possibile, possano essere approvate e attuate le disposizioni contenute nel decreto, per evitare che il fenomeno della ludopatia continui ad aumentare in modo esponenziale e per tutelare le persone più esposte al rischio, come i minori o come le vittime della crisi economica, che cercano una via di fuga nella pericolosa scorciatoia del gioco d'azzardo. Bisogna infine elaborare una strategia normativa ad hoc per il gioco on line dal computer di casa, che rappresenta al momento una minaccia praticamente incontrollabile. Per tutti questi motivi, il Gruppo PdL voterà convintamente a favore dell'ordine del giorno unitario G1 presentato dai Gruppi di maggioranza. [[Applausi dal Gruppo PdL.]]
ParlaMint-IT_2013-09-05-LEG17-Sed-96.u18	[[Domando di parlare per dichiarazione di voto.]] [[PRESIDENTE. Ne ha facoltà.]] Signor Presidente, colleghi senatori, colleghe senatrici, ringrazio tutte le colleghe e i colleghi che sono rientrati in Aula e che stanno partecipando a questo momento importante della vita del Parlamento. Non è la prima volta - qualcuno ricordava - che si tratta questo importantissimo e delicato argomento, però forse è la prima volta che si entra nel merito e che, attraverso la discussione e la votazione di questo ordine del giorno, si prova a ottenere risultati. Naturalmente, è nelle mani del Governo e del nostro Parlamento praticare poi nel concreto e nei fatti quello che nell'ordine del giorno sosteniamo. Abbiamo lavorato nelle ultime ore e fin dalla giornata di ieri per comporre un ordine del giorno che coniugasse diverse ragioni e che addivenisse ad una sintesi tra diverse proposte. Ci siamo riusciti ed io accolgo favorevolmente anche la disponibilità del Movimento 5 Stelle, che rimane forte nella sua proposta, a votare comunque l'ordine del giorno G1 su cui tanto abbiamo lavorato. Ringrazio il senatore Lumia, che ha lavorato insieme a molti di noi nella stesura della mozione del Gruppo Partito Democratico, e le colleghe Donatella Albano e Emilia De Biasi perché, con i loro interventi, hanno rafforzato una linea e un orientamento del Partito Democratico, che ha anche alle spalle l'elaborazione di proposte di legge in materia che ci auguriamo possano essere presto discusse. Hanno ragione quanti hanno sostenuto che siamo di fronte a un gravissimo problema, che non va trattato con un moralismo di facciata, ma da parlamentari, cioè come coloro che, capaci di legiferare e di orientare le azioni del Governo, provano a invertire una rotta. Non siamo più al gioco della lotteria di Capodanno o a quando, ragazzini, accompagnavamo i nostri genitori o nostro padre a giocare la schedina. Siamo a una vera e propria patologia sociale, che assume forme drammatiche e che spesso riduce persone a perdere totalmente la propria dignità, portandole a uno spaesamento complessivo che può diventare malattia e patologia monomaniacale e fino ad assumere sembianze e dimensioni drammatiche. Il gioco d'azzardo è stato, fino ad oggi, in qualche modo riorganizzato e regolato, ma non basta. Ci sono importanti risvolti di natura economica. Ricordo ad esempio, per la mia esperienza, che persino dal gioco del lotto dovevano pervenire risorse per la ricostruzione dell'Aquila. Questo va a significare che lo Stato vede nei giochi una rilevante fonte di entrate, talmente rilevante da pensare di destinare poi queste entrate, per la prima volta nella storia del nostro Paese, al finanziamento della ricostruzione post terremoto. In realtà - e lo dico con amarezza - da quel canale finanziario sono arrivate solo delle briciole: questo dato voglio registrarlo in quest'Aula nel momento in cui ragioniamo su quali altre entrate e quali altre possibilità possano derivare dal canale del gioco. Da segnalare sono dunque le entrate, i risvolti economici, la patologia, i risvolti sociali e quelli legati a una criminalità drammatica che avanza: è noto, infatti, che gran parte del gioco d'azzardo è ormai appannaggio delle grandi famiglie della camorra, della mafia, della 'ndrangheta o della sacra corona unita. Ci vuole allora fermezza ed un gesto di responsabilità: è per questo che abbiamo condiviso un testo che non dimentica l'importanza delle entrate, ma che segna in qualche modo una svolta e cerca di concentrare l'attenzione sul conseguimento di alcuni risultati. Importanti sono i punti inseriti nella mozione originaria del Partito Democratico e poi nell'ordine del giorno G1. Per quanto riguarda innanzitutto il richiamo alla legge Balduzzi, non è possibile che una legge dello Stato indichi la necessità di decreti del Presidente del Consiglio e di altri Ministri e che poi questi decreti non vengano adottati, lasciando sospese delle soluzioni e delle proposte già adottate. Torniamo quindi su questo, chiedendo che vengano adottati tempestivamente i decreti necessari, anche ai fini dell'aggiornamento dei livelli essenziali di assistenza per il gioco d'azzardo patologico. Nell'ordine del giorno focalizziamo anche la problematica dei minori. Come assessore alle politiche sociali del mio Comune di appartenenza ho trattato numerosissimi casi di minorenni che hanno completamente perso la strada dietro al gioco patologico. Non possiamo dunque far finta di non vedere. Per questo nell'ordine del giorno indichiamo degli strumenti legati anche alla sensibilizzazione e alla promozione di una cultura diversa, anche con riguardo all'uso del denaro: e qui entra in gioco anche il mondo della scuola e il Ministero dell'istruzione. Ci sono poi dei punti sui quali voglio soffermarmi, perché sono importanti e innovativi, e non possono essere assolutamente considerati come ordinari. Vi sono, innanzitutto, alcune indicazioni al Governo per legiferare sul divieto della pubblicità del gioco d'azzardo, sulla necessità di elevare gli standard di accreditamento dei concessionari e di rafforzare il sistema della tracciabilità del denaro, nonché sulla necessità di introdurre il divieto di partecipazione a gare e procedure per il rilascio di concessioni in materia di giochi da parte di persone fisiche e giuridiche condannate per reati gravi, anche in via non definitiva, perché è lì che si creano i legami con la mafia, con la camorra e con i clan che purtroppo imperversano in gran parte del nostro Paese. Si tratta poi di inasprire le pene per tutti i reati relativi al mercato dei giochi e di rafforzare i livelli investigativi delle procure e dei reparti specializzati delle forze di polizia. Vi è, ancora, la questione dei sindaci, che hanno bisogno di più poteri in materia di autorizzazioni e di considerare, nell'ambito di un'organizzazione generale delle proprie attività, quali e quante autorizzazioni debbano essere rilasciate nei loro Comuni. Nell'ordine del giorno chiediamo di istituire meccanismi per verificare la maggiore età del giocatore per l'accesso ai giochi online, che proliferano e che sono strumenti di cui i nostri ragazzi si servono e che utilizzano quotidianamente: lì spesso c'è la perdita della strada. Concludo la mia dichiarazione di voto soffermandomi su due punti. Noi valutiamo importanti le riflessioni che anche in quest'Aula sono state fatte sul decreto IMU e sulla previsione di un condono. Riteniamo che nel quadro della legge di stabilità vada fatta una riflessione importante su quella scelta, per il segnale negativo che potrebbe derivarne. Inoltre, nei punti 15) e 16) dell'ordine del giorno G1 prendiamo in considerazione la necessità di prevedere nella legge di stabilità l'allineamento dell'aliquota IVA dei giochi. È assurdo e paradossale che l'IVA sui giochi sia minore dell'IVA sul pane e sulla pasta. Concludo sottolineando la necessità, indicata nel punto 16), di prevedere una moratoria per le nuove autorizzazioni, in attesa della riorganizzazione e pianificazione dell'intero sistema. Sono tutte questioni che abbiamo condiviso con altri partiti, non solo di maggioranza come il PdL e Scelta Civica; le riteniamo importanti e chiediamo al Governo di condividerle e di portare avanti quanto previsto da questo ordine del giorno. [[Applausi dal Gruppo PD.]]
ParlaMint-IT_2013-09-05-LEG17-Sed-96.u19	Comunico che i presentatori hanno fatto pervenire una riformulazione dell'ordine del giorno G1, su cui richiamo l'attenzione. Chiedo al sottosegretario Giorgetti di esprimere il parere su questa più compiuta formulazione dell'ordine del giorno G1.
ParlaMint-IT_2013-09-05-LEG17-Sed-96.u20	Signor Presidente, sull'ordine del giorno G1 (testo 2) il Governo si rimette all'Assemblea.
ParlaMint-IT_2013-09-05-LEG17-Sed-96.u21	Prima di passare alla votazione, avverto che, in linea con una prassi consolidata, le mozioni saranno poste ai voti secondo l'ordine di presentazione e per le parti non precluse né assorbite da precedenti votazioni. Dopo la votazione delle mozioni, ai sensi dell'articolo 160 del Regolamento, sarà posto ai voti l'ordine del giorno G1 (testo 2), anch'esso per le parti non precluse né assorbite da precedenti votazioni. Passiamo alla votazione della mozione n. 50.
ParlaMint-IT_2013-09-05-LEG17-Sed-96.u22	[[Domando di parlare.]] [[PRESIDENTE. Ne ha facoltà.]] Chiediamo la votazione nominale con scrutinio simultaneo, mediante procedimento elettronico.
ParlaMint-IT_2013-09-05-LEG17-Sed-96.u23	[[Domando di parlare.]] [[PRESIDENTE. Ne ha facoltà.]] Signor Presidente, chiediamo dieci minuti di sospensione per valutare nel merito le questioni poste dai colleghi. PRESIDENTE. Quali questioni? MORRA (M5S). Mi riferisco alla possibilità di concordare o meno una mozione congiunta o una riformulazione della nostra mozione che potrebbe andare incontro alle istanze delle altre parti.
ParlaMint-IT_2013-09-05-LEG17-Sed-96.u24	Presidente Morra, siamo in fase di votazione. Tra ieri e oggi c'è stato ampio tempo, anche quello delle dichiarazioni di voto, per verificare delle convergenze. A questo punto non possiamo più fare sospensioni, ma spero che possiate comunque maturare le vostre valutazioni.
ParlaMint-IT_2013-09-05-LEG17-Sed-96.u25	[[Domando di parlare.]] [[PRESIDENTE. Ne ha facoltà.]] Signor Presidente, chiediamo una sospensione di dieci minuti.
ParlaMint-IT_2013-09-05-LEG17-Sed-96.u26	No, senatrice. Come ho già ricordato al presidente Morra, siamo già in fase di votazione. Invito il senatore Segretario a verificare se la richiesta di votazione con scrutinio simultaneo, avanzata dal senatore Calderoli, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco pertanto la votazione nominale con scrutinio simultaneo, mediante procedimento elettronico, della mozione n. 50, presentata dal senatore Bitonci e da altri senatori. Dichiaro aperta la votazione. (Segue la votazione). Il Senato approva. (v. Allegato B). [[Applausi dai Gruppi LN-Aut e M5S.]] Ripresa della discussione delle mozioni nn. 50, 72, 126, 136 e 139 PRESIDENTE. Passiamo alla votazione della mozione n. 139.
ParlaMint-IT_2013-09-05-LEG17-Sed-96.u27	[[Domando di parlare.]] [[PRESIDENTE. Ne ha facoltà.]] Chiediamo la votazione per parti separate per ogni singolo numero e ogni singola lettera.
ParlaMint-IT_2013-09-05-LEG17-Sed-96.u28	Metto ai voti la richiesta di votazione per parti separate, avanzata dal senatore Endrizzi. Non è approvata. PUGLIA (M5S). Chiediamo la controprova. PRESIDENTE. Il responso era evidente, però, vista la delicatezza della materia, possiamo anche procedere alla controprova (del resto è la prima del mese di settembre).
ParlaMint-IT_2013-09-05-LEG17-Sed-96.u29	[[Domando di parlare.]] [[PRESIDENTE. Ne ha facoltà.]] Signor Presidente, la controprova è ammessa quando dalle alzate di mano può emergere qualche dubbio.
ParlaMint-IT_2013-09-05-LEG17-Sed-96.u30	Lei ha perfettamente ragione, l'ho detto. Vista tuttavia la delicatezza di una materia come quella del gioco, vorrei evitare che ci possano essere polemiche pretestuose. Ordino quindi la chiusura delle porte. Procediamo alla controprova mediante procedimento elettronico. Non è approvata. Procediamo dunque alla votazione della mozione n. 139.
ParlaMint-IT_2013-09-05-LEG17-Sed-96.u31	[[Domando di parlare.]] [[PRESIDENTE. Ne ha facoltà.]] Chiediamo la votazione nominale con scrutinio simultaneo, mediante procedimento elettronico.
ParlaMint-IT_2013-09-05-LEG17-Sed-96.u32	Invito il senatore Segretario a verificare se la richiesta di votazione con scrutinio simultaneo, avanzata dal senatore Endrizzi, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco pertanto la votazione nominale con scrutinio simultaneo, mediante procedimento elettronico, della mozione n. 139, presentata dal senatore Endrizzi e da altri senatori. Dichiaro aperta la votazione. (Segue la votazione). Il Senato non approva. (v. Allegato B). Ripresa della discussione delle mozioni nn. 50, 72, 126, 136 e 139 PRESIDENTE. Passiamo alla votazione dell'ordine del giorno G1 (testo 2).
ParlaMint-IT_2013-09-05-LEG17-Sed-96.u33	[[Domando di parlare.]] [[PRESIDENTE. Ne ha facoltà.]] Signor Presidente, vista la mozione che è stata approvata precedentemente, mi sembra assolutamente inutile la votazione di un ordine del giorno che è un piccolo pezzo rispetto a quello che abbiamo approvato prima.
ParlaMint-IT_2013-09-05-LEG17-Sed-96.u34	Sono due cose diverse. Credo che trattandosi di un ordine del giorno possa essere posto in votazione.
ParlaMint-IT_2013-09-05-LEG17-Sed-96.u35	Chiediamo la votazione nominale con scrutinio simultaneo, mediante procedimento elettronico.
ParlaMint-IT_2013-09-05-LEG17-Sed-96.u36	Invito il senatore Segretario a verificare se la richiesta di votazione con scrutinio simultaneo, avanzata dal senatore Scilipoti, risulta appoggiata dal prescritto numero di senatori, mediante procedimento elettronico. (La richiesta risulta appoggiata). Votazione nominale con scrutinio simultaneo PRESIDENTE. Indìco pertanto la votazione nominale con scrutinio simultaneo, mediante procedimento elettronico, dell'ordine del giorno G1 (testo 2), presentato dai senatori Lumia, Pagnoncelli, Romano, Cervellini, Scavone e da altri senatori. Dichiaro aperta la votazione. (Segue la votazione). Il Senato approva. (v. Allegato B).
ParlaMint-IT_2013-09-05-LEG17-Sed-96.u37	[[Domando di parlare.]] [[PRESIDENTE. Ne ha facoltà.]] Signor Presidente, in questi giorni si sono succedute su giornali e televisioni le dichiarazioni del pentito di camorra Carmine Schiavone. In realtà, non si tratta di nuove rivelazioni, ma di conferme di quanto questi ebbe a dichiarare nel corso degli anni nel processo «Spartacus». (Brusìo). TAVERNA (M5S). Signor Presidente, richiami all'ordine! PRESIDENTE. I colleghi stanno uscendo dall'Aula, però sappiamo che il primo ad intervenire a fine seduta corre il rischio di parlare nel brusìo. VACCIANO (M5S). Cito una parte dell'intervista più recente, riportata nell'edizione di ieri - 4 settembre - del quotidiano «Latina oggi», riguardante lo sversamento di rifiuti tossici in località Borgo Montello, a pochi chilometri dalla mia città, Latina: «Ora ho letto sui giornali che a Latina hanno fatto degli scavi per cercare quei rifiuti, ma hanno scavato da un'altra parte, non quella dove sotterravamo i bidoni, quelli sono nei terreni delle nostre aziende, sempre a ridosso delle discariche, ma da un'altra parte. Dopo aver raccontato tutto alla DDA e alla Commissione parlamentare sulle ecomafie, feci anche diversi sopralluoghi in elicottero insieme a investigatori importanti, e indicai i luoghi esatti dove interravamo i rifiuti chimici. I magistrati volevano che fossero scavati e recuperati, ma la DIA non voleva che quei fusti saltassero fuori. Ho fornito anche i documenti sulla provenienza dei rifiuti, i nomi delle aziende e perfino le targhe dei camion che li trasportavano, ma non è successo niente. E hanno secretato tutti i verbali con le mie dichiarazioni rese alle Commissioni parlamentari. Vogliono che la gente muoia in silenzio». Forse era comprensibile mantenere riserbo nel periodo strettamente attinente alle indagini, ma oggi, dopo oltre quindici anni, pretendo di sapere quanto ci sia di vero in queste dichiarazioni. Pretendo di sapere a quali valutazioni di carattere politico, giuridico o sociale si può subordinare il diritto alla salute e all'incolumità stessa dei cittadini. E soprattutto se quanto dichiarato da Schiavone corrispondesse a verità. Pretendo si intervenga urgentemente per evitare ogni ulteriore pericolo per la popolazione residente e per individuare e punire i colpevoli e i responsabili. In caso contrario, la responsabilità di ogni malattia, di ogni vita compromessa ricadrà su questo Stato. Davanti alla vita delle persone non c'è segreto che tenga e anche per questo motivo preannuncio un'interrogazione sul tema, nella sincera speranza che non sia necessario attendere la risposta perché i miei concittadini conoscano quella verità che, semplicemente, è loro diritto. [[Applausi dal Gruppo M5S.]]
ParlaMint-IT_2013-09-05-LEG17-Sed-96.u38	[[Domando di parlare.]] [[PRESIDENTE. Ne ha facoltà.]] Signor Presidente, colleghi, cosa ci dà la misura dell'efficacia della nostra azione? Ritengo che i migliori indicatori siano la prosperità del Paese e il senso di affezione dei cittadini verso le istituzioni. Perché ciò avvenga ci vogliono coraggio e inventiva, ma, soprattutto, occorrono la motivazione, il sentirsi cittadini tra i cittadini e capirne i desideri e le paure. Ci sono pezzi del nostro Paese in cui la prosperità non è neanche un ricordo, le istituzioni sono viste come nemiche e le forze dell'ordine - loro malgrado - come repressione e non come protezione. Uno di questi posti è Niscemi, a causa del MUOS. Ho visto la base americana che accoglie il cantiere del MUOS: sta in mezzo ad una riserva naturale, come uno sfregio su un viso bellissimo. Allo stesso modo, in mezzo alla Sicilia, ho visto le reti che ritagliano una parte del territorio con una serie di cartelli che indicano chi controlla quella terra: la Marina americana. Negli ultimi giorni, mi sono arrivate telefonate, messaggi e richieste di aiuto disperate. Ritirata la revoca delle autorizzazioni da parte del presidente della Regione siciliana, le gru nel cantiere MUOS hanno ricominciato a funzionare. Le donne di Niscemi e le mamme «No MUOS» piangono. Colleghi, questo è un segnale pessimo. Quella gente - la mia, la nostra gente -che ha chiesto il nostro intervento si sente abbandonata. A questo punto, abbiamo un dovere da compiere: quello di chiedere alla Marina americana e agli Stati Uniti di andare a costruire il MUOS in un altro posto, lontano dai centri abitati perché, sperando che non sia mai usato in guerra, possiamo quanto meno essere sicuri che non faccia danni in tempo di pace. [[Applausi dal Gruppo M5S.]]
ParlaMint-IT_2013-09-05-LEG17-Sed-96.u39	[[Domando di parlare.]] [[PRESIDENTE. Ne ha facoltà. Credo voglia intervenire su un tema su cui stava assumendo notizie, alla luce di quanto abbiamo evidenziato nella seduta di ieri.]] Signor Presidente, la invito a trattare un tema molto delicato, che attiene come metodo al rapporto tra il Parlamento e il Governo. Mi riferisco ancora una volta alla vicenda della chiusura dei piccoli tribunali. Si sta rischiando di mettere in crisi il rapporto tra il Parlamento e il Governo perché ci giungono notizie - vorremmo essere informati al riguardo - che il Governo sta prendendo decisioni che di primo acchito, almeno dalle prime informazioni (mi auguro di sbagliare), sono in nettissima contraddizione con le indicazioni più volte sancite con voti espressi dal Parlamento. Le indicazioni che abbiamo fornito erano oggettive, motivate, serie e coerenti con la riforma, in grado di evitare quegli errori che paradossalmente rischiano nel saldo finale di portare al varo di una riforma sbagliata. Per tale motivo, sul piano del metodo non possiamo transigere. Se il Parlamento, in Commissione al Senato, approva quasi all'unanimità una richiesta di proroga e, in Aula, approva un ordine del giorno dove dà un'indicazione chiara al Governo, se lo stesso avviene alla Camera dei deputati e se ci sono anche pronunciamenti formali dei Presidenti dei Gruppi parlamentari, sia di maggioranza che di opposizione, a questo punto non so che cosa altro debba fare! Inoltre, si pone una questione di merito: non si può fare un blitz senza avere un'interlocuzione. Signor Presidente, come abbiamo chiesto ieri, il Ministro doveva venire qui, in Commissione o in Aula, a spiegare quali sono gli indirizzi e le decisioni del Governo prima di assumere provvedimenti ed annunciarli, invece di fare un blitz in questi minuti e prendere decisioni che peraltro, dalle prime notizie che giungono, sono in netto contrasto con il Parlamento. Anche sul merito, pertanto, è un patatrac. Quindi, invito fortemente la Presidenza a mettere «la schiena diritta» e a fare in modo che le prerogative del Parlamento nel metodo e nel merito siano finalmente rispettate. [[Applausi dai Gruppi PD, PdL e M5S.]]
ParlaMint-IT_2013-09-05-LEG17-Sed-96.u40	[[Domando di parlare.]] [[PRESIDENTE. Ne ha facoltà.]] Signor Presidente, mi associo a quanto affermato dal senatore Lumia, però devo rilevare che vi è stato un ritardo della Presidenza nella calendarizzazione del provvedimento, il quale - come ho già evidenziato ieri - avrebbe consentito una riflessione comune con il Governo. Quando abbiamo votato e approvato la legge delega (all'epoca ero al Governo come Sottosegretario), pensavamo a un rispetto e ad un confronto continuo con il Parlamento. Negli ultimi giorni e nelle ultime ore, abbiamo notizie di una serie di provvedimenti di proroga di sezioni distaccate; nei confronti avuti con il Ministro, egli ha detto che non c'era possibilità di discutere. Vi sono, però, sezioni distaccate nel casertano o quella di Eboli, che è la più grande d'Italia, con 11.000 ricorsi pendenti, che non si sa cosa faranno. Non si sa se le scelte sono legate a indicazioni di poteri più forti dello stesso Parlamento o ad amicizie personali. Se si mantiene aperto un tribunale per svolgere le attività di uno dei settori, civile o penale che sia, la spesa è uguale poiché l'infrastruttura resta. Non si comprende perché allora quella struttura non possa essere utilizzata come prevenzione generale per il settore penale. Il sistema criminale di questo Paese si è sempre avvantaggiato del non funzionamento del settore civile, ma anche della non certezza della pena. È necessario allora che il Ministro venga in Parlamento per motivare e cercare di corregge queste storture. Ho rivolto questa richiesta al Presidente del Senato da luglio. Ieri avrei voluto ricevere una risposta, invece mi ha riferito che i Capigruppo devono decidere il programma. Ma io ho solo chiesto se il Presidente ha portato all'attenzione della Conferenza dei Capigruppo la questione relativa alla calendarizzazione del disegno di legge approvato dalla Commissione giustizia. [[Applausi dai Gruppi PdL e PD.]]
ParlaMint-IT_2013-09-05-LEG17-Sed-96.u41	[[Domando di parlare.]] [[PRESIDENTE. Ne ha facoltà.]] Signor Presidente, noi del Gruppo Movimento 5 Stelle ci associamo all'appello e alle stigmatizzazioni dell'azione politica del Governo non allineata con quella del Parlamento, come è già stato detto dal senatore Lumia. Ovviamente, da parte nostra non possiamo che sottolineare la incredibile situazione che si è venuta a creare. Le forze della maggioranza sia in Commissione giustizia che nell'Aula del Senato ribadiscono fortemente la necessità che il decreto legislativo n. 155 del 2012 sia rivisto e calibrato con criteri oggettivi di miglioramento. Rimaniamo un po' a bocca aperta nel constatare che i partiti che esprimono questa maggioranza presso il Ministero del Governo da loro sostenuto sembrano non trovare ascolto. È una situazione veramente surreale. Ci associamo pertanto alla richiesta già avanzata che il Ministro sia cortesemente ma immediatamente, se possibile, convocato per riferire in Senato perché finalmente si giochi a carte scoperte per fugare i timori o i sospetti circa i provvedimenti che, come diceva il senatore Caliendo, in queste ore e in questi giorni si stanno centellinando per garantire la salvezza (anche se temporanea, a quanto pare) di alcune sezioni distaccate di tribunali e per dare a questa assise una visione chiara di quello che sta succedendo in maniera apparentemente un po' sotterranea o che comunque noi parlamentari non riusciamo a comprendere. [[Applausi dal Gruppo M5S.]]
ParlaMint-IT_2013-09-05-LEG17-Sed-96.u42	Per quanto riguarda il calendario dei lavori, voglio ricordare al senatore Caliendo che viene stilato ed approvato dalla Conferenza dei Capigruppo e nel caso non si raggiunga l'unanimità si discute in Aula. Quindi, la Presidenza rispetta le volontà che si determinano. Certamente però il suo richiamo è fondato. Durante i vostri interventi la Presidenza ha già rappresentato al sottosegretario alla Presidenza del Consiglio Patroni Griffi e al sottosegretario alla giustizia Ferri lo sconcerto dell'Aula (che è anche della Presidenza, ricordando l'ordine del giorno approvato in Senato) rispetto a decisioni che dovessero essere assunte non conformi alla volontà del Senato. Quindi - il rappresentante del Governo non è presente in questo momento poiché stiamo svolgendo gli interventi di fine seduta, ma lo dico perché resti a verbale - la Presidenza si associa alle espressioni di numerosi Gruppi, di maggioranza e di opposizione, e si augura che non vengano assunte decisioni nelle prossime ore che non siano in sintonia non solo con i disegni di legge non ancora approvati o discussi, ma con l'ordine del giorno che fu approvato, credo quasi all'unanimità (comunque, con pochissimi voti contrari), presso il Senato della Repubblica. La Presidenza invita quindi il Governo, che è informato in tempo reale e che, comunque, può seguire i lavori della seduta, a tenere conto degli interventi che sono stati svolti a fine seduta affinché non vengano assunte decisioni arbitrarie. Naturalmente, poi il resto è affidato alla dialettica politica.
ParlaMint-IT_2013-09-05-LEG17-Sed-96.u43	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna. Ricordo che il Senato tornerà a riunirsi in seduta pubblica oggi, alle ore 16, con l'ordine del giorno già stampato e distribuito. La seduta è tolta (ore 11,26).
