ParlaMint-IT_2013-03-26-LEG17-Sed-5.u1	La seduta è aperta (ore 17,39). Si dia lettura del processo verbale. AMATI, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2013-03-26-LEG17-Sed-5.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-03-26-LEG17-Sed-5.u3	Comunico che è stato presentato il seguente disegno di legge: dal Presidente del Consiglio dei ministri e dal Ministro della salute : «Conversione in legge del decreto-legge 25 marzo 2013, n. 24, recante disposizioni urgenti in materia sanitaria» (298).
ParlaMint-IT_2013-03-26-LEG17-Sed-5.u4	Comunico che sono stati nominati i componenti della Giunta per il Regolamento, di cui all'articolo 18 del Regolamento del Senato. L'elenco sarà pubblicato in allegato al Resoconto della seduta odierna.
ParlaMint-IT_2013-03-26-LEG17-Sed-5.u5	Comunico altresì che i Gruppi parlamentari hanno provveduto a designare i propri rappresentanti nella Commissione speciale per l'esame di disegni di legge di conversione dei decreti-legge e di altri provvedimenti urgenti presentati dal Governo, la composizione della quale sarà pubblicata in allegato al Resoconto della seduta odierna.
ParlaMint-IT_2013-03-26-LEG17-Sed-5.u6	Si è appena conclusa la Conferenza dei Capigruppo, alla quale ho comunicato che oggi si doveva procedere ad un cambiamento dell'ordine del giorno. La notizia che il ministro Terzi ha presentato le sue dimissioni ha certamente reso non di attualità l'informativa che egli avrebbe dovuto svolgere in quest'Aula e che ha già svolto alla Camera. Nella Conferenza dei Capigruppo si è quindi deciso all'unanimità di soprassedere all'informativa di cui all'ordine del giorno odierno e di procedere nella seduta di domani, mercoledì 27 marzo 2013, alle ore 17,30 con il seguente ordine del giorno: informativa del Presidente del Consiglio sulla vicenda dei due fucilieri di marina Massimiliano Latorre e Salvatore Girone. Si è dunque modificato l'ordine del giorno da informativa del Governo in informativa del Presidente del Consiglio, che dovrà riferire a quest'Aula sia sulla vicenda dei marò, così come avrebbe fatto il Governo oggi, sia sulla situazione politica che si è venuta a creare in relazione alle dimissioni del ministro Terzi. Questo dovrebbe quindi essere l'oggetto della seduta di domani, che dovrebbe vedere la presenza del presidente del Consiglio Monti per questa informativa. Resta fermo che, dopo l'intervento del Presidente del Consiglio dei ministri, potranno intervenire i rappresentanti dei Gruppi per dieci minuti ciascuno.
ParlaMint-IT_2013-03-26-LEG17-Sed-5.u7	[[Domando di parlare.]] [[PRESIDENTE. Ne ha facoltà.]] Signor Presidente, colleghi, non avrei voluto iniziare così il mio primo intervento in quest'Aula che rispetto e infatti non ripeterò le frasi ingiuriose di un assessore della Regione Sicilia, Battiato. [[Applausi della senatrice Fedeli]] Si tratta di affermazioni molto gravi, perché non offendono solo noi donne, ma le Istituzioni. Signor Presidente, potrei dire che viene violato l'articolo 290 del codice penale, che tratta di vilipendio della Repubblica, delle Istituzioni costituzionali e delle Forze armate. Non dirò questo; faccio una richiesta, signor Presidente, a lei che ha fatto un passaggio che mi è piaciuto, dicendo cioè che le Camere devono rispondere immediatamente agli insulti. Proprio in un momento così delicato è inaccettabile che si insultino le donne parlamentari usando, tra l'altro, certe espressioni. Io voglio dire, anche con riguardo alle donne che fanno dei lavori usuranti, ma perché non rispettare tutti? Allora, signor Presidente, chiedo a lei un'azione importante. Chiedo a Crocetta di formalizzare immediatamente le dimissioni di questo assessore non degno di partecipare ad un consesso democratico. Tante volte, signor Presidente, abbiamo fatto battaglie tutti insieme; ci sentiamo offese e si offendono tutti. Abbiamo fatto delle battaglie: ogni giorno muore una donna per il femminicidio ed è importante condurre tutti insieme una battaglia comune su questo che non deve più accadere. [[Applausi dai Gruppi PdL, PD, SCpI, LN-Aut e Misto-SEL).]]
ParlaMint-IT_2013-03-26-LEG17-Sed-5.u8	Senatrice Mussolini, non può che avere la piena adesione, non solo quella testimoniata dagli applausi che le ha tributato quest'Aula, ma anche da parte della Presidenza rispetto a questo insulto al Parlamento e a tutte le donne che lo compongono. Pertanto faremo i dovuti passi nei confronti del Presidente della Regione; quello che ha chiesto è fuori dalle nostre competenze istituzionali, tuttavia certamente mostreremo il disagio (per usare un eufemismo) di quest'Assemblea nei confronti di un assessore della Regione siciliana. Senz'altro lo faremo.
ParlaMint-IT_2013-03-26-LEG17-Sed-5.u9	Signor Presidente, è da dieci minuti che domando di parlare. [[PRESIDENTE. Ne ha facoltà.]] Signor Presidente, avevo chiesto la parola prima del suo intervento perché avrei voluto sottolineare che - così come evidenziato poc'anzi all'Assemblea dalla senatrice Mussolini - anch'io considero molto gravi le frasi pronunciate da un assessore della Regione Siciliana: le considero gravi per le donne e le considero gravi anche come uomo. [[Applausi dai Gruppi PD, PdL, LN-Aut e SCpI.]] Ritengo siano frasi inaccettabili per la volgarità dell'espressione che è stata usata, ma inaccettabili anche da un punto di vista istituzionale, perché il Parlamento rimane sempre il cuore della nostra democrazia. Quindi, non possiamo permettere che il Parlamento venga trattato in questo modo. [[Applausi dai Gruppi PD, PdL, LN-Aut e SCpI.]]
ParlaMint-IT_2013-03-26-LEG17-Sed-5.u10	[[Domando di parlare.]] [[PRESIDENTE. Ne ha facoltà.]] Signor Presidente, spiace molto anche a me prendere la parola per la prima volta in quest'Aula per dovere esprimere anch'io l'indignazione per quanto è stato affermato, per di più in una sede istituzionale come quella del Parlamento europeo. L'assessore Battiato, nell'esercizio del suo ruolo istituzionale, ha offeso l'Istituzione parlamentare e ha offeso tutte le donne italiane che in questo Parlamento sono rappresentate. Quindi, mi auguro che lei, signor Presidente, nel pieno esercizio delle sue funzioni, rappresenti all'altra istituzione (la Regione Siciliana) il nostro sentimento e che lo rappresenti anche al Presidente del Parlamento europeo, perché per la prima volta in questa legislatura ci sono molte donne in Parlamento e riusciamo a ridurre il divario che ci separa da tutti gli altri Paesi civili dell'Europa. Non vorrei che questo che rappresenta un miglioramento, un avanzamento dell'Italia, fosse in un colpo solo delegittimato dalle parole veramente irresponsabili di una persona che, forse, potrebbe più degnamente continuare a fare il cantante. [[Applausi dai Gruppi SCpI, PD e PdL.]]
ParlaMint-IT_2013-03-26-LEG17-Sed-5.u11	[[Domando di parlare.]] [[PRESIDENTE. Ne ha facoltà.]] Signor Presidente, naturalmente ci associamo alle osservazioni così accoratamente espresse dai colleghi in quest'Aula. Io, però, ho chiesto di intervenire su quanto da lei annunciato in ordine alla modifica dei lavori dell'Aula. Nella Conferenza dei Capigruppo le ho chiesto di terminare con un mio intervento, ma lei ha concluso i lavori e siamo venuti in Aula. Le avrei voluto segnalare il mio dissenso, come le avevo già rappresentato prima, non tanto sulla formula quanto sulla sostanza di quello che abbiamo deciso di fare. Le ho rappresentato in Conferenza dei Capigruppo una difficoltà nell'interpretare le formule con cui affronteremo sia il problema dei fucilieri di Marina sia quello delle dimissioni, per ora in itinere (come lei ha spiegato), del ministro Terzi. Noi riteniamo che il Senato della Repubblica avrebbe dovuto avere un'informazione precisa sui fucilieri di Marina, perché essa si era già svolta alla Camera e aveva peraltro un suo specifico interesse. Immagino che tutti i Gruppi parlamentari avessero una loro idea da esprimere dopo le comunicazioni del Governo, su cui ognuno si sarebbe pronunciato, giudicando in maniera più o meno positiva l'operato dell'Esecutivo rispetto a quel merito. Altra cosa è il fatto che il presidente Monti venga a riferire sulle dimissioni in itinere di un suo Ministro. Signor Presidente, come le ho rappresentato in sede di Conferenza dei Capigruppo (non voglio fare polemiche, ma solo chiarire la posizione del nostro Gruppo parlamentare), a nostro avviso le due situazioni sono diverse: da un lato, vi è un'informazione che riguarda i fucilieri di Marina e, dall'altro, vi è un'informazione che riguarda le dimissioni del ministro Terzi. È vero che vi è una concausa - come è stato ovviamente evidenziato - ma si tratta di due fatti diversi. Credo che ai parlamentari, ai colleghi senatori e alle colleghe senatrici, interessi, da un lato, conoscere la situazione dei nostri marò e, dall'altro, la situazione del dissenso (da quanto è sembrato) di un Ministro, che peraltro si è dimesso in modo un po' particolare, fra una comunicazione ad una Camera ed una comunicazione all'altra Camera. Mi scuso, signor Presidente, se ho tediato i colleghi senatori, ma volevo segnalare che in Capigruppo non c'è stata una effettiva unanimità, perché alla fine non ho più avuto modo di segnalare il mio dissenso.
ParlaMint-IT_2013-03-26-LEG17-Sed-5.u12	Cerchiamo di sanare questa sua pretesa voce inascoltata nella Conferenza dei Capigruppo. Dico "pretesa" in quanto non me ne sono reso conto, infatti non ho mai negato la parola a nessuno. Detto questo, mi farò interprete delle sue esigenze presso il Presidente del Consiglio in modo che l'informativa di domani tenga conto delle sue osservazioni.
ParlaMint-IT_2013-03-26-LEG17-Sed-5.u13	[[Domando di parlare.]] [[PRESIDENTE. Ne ha facoltà.]] Premesso che ci uniamo anche noi agli interventi svolti per deprecare il linguaggio utilizzato dall'assessore Battiato nei confronti delle donne, il mio intervento si incentra su un'altra questione, su una questione procedurale. Intendiamo, infatti, stigmatizzare una forzatura del Regolamento avvenuta nella scorsa seduta, in particolare in merito alla costituzione della Commissione speciale, in quanto l'articolo 24 del Regolamento del Senato prevede che la Commissione speciale sia istituita dal Senato escludendo, quindi, da tale facoltà non solo la Conferenza dei Capigruppo ma anche la semplice presa d'atto dell'Assemblea. Oltretutto, la costituzione di tale Commissione sottende anche ad una determinazione per noi assai più grave, quella cioè di differire immotivatamente e irragionevolmente, solo per la pressione di alcuni Gruppi parlamentari, il termine previsto dall'articolo 21, comma 1, del Regolamento relativo alla costituzione delle Commissioni permanenti, già annunciato nella seduta assembleare precedente, che era entro le ore 20 di ieri. Pertanto, riteniamo che debba essere ripristinata la regolarità prevista dal Regolamento, dando immediata esecuzione alla designazione dei componenti delle Commissioni permanenti, anziché nominare una Commissione speciale. Tra l'altro, la Commissione speciale non è stata determinata solamente per esaminare i disegni di legge pendenti nell'intervallo tra la costituzione delle Camere e delle Commissioni permanenti, ma è estesa anche alla trattazione di non meglio definiti altri provvedimenti urgenti e l'unico provvedimento urgente è la Relazione del Governo sulle prospettive di crescita dell'economia e sull'andamento dei conti pubblici. L'articolo 77 del Regolamento del Senato poi disciplina al primo comma la dichiarazione d'urgenza, disponendo che l'Assemblea del Senato possa deliberare in merito anche per alzata di mano, stante l'ambito di competenza della Commissione speciale in riferimento a provvedimenti urgenti. Pertanto, noi chiediamo, nell'ordine, di provvedere immediatamente e senza indugio alla necessaria costituzione delle Commissioni permanenti rivedendo la decisione di differire alle ore 20 di giovedì 4 aprile il termine entro il quale i Gruppi devono comunicare le designazioni. Ove dovesse permanere il suddetto differimento, in linea con lo spirito e la lettera dell'articolo 24 del Regolamento, chiediamo di consentire all'Assemblea del Senato di disporre l'istituzione di una Commissione speciale, quindi che sia l'Assemblea a votarla, e di voler disporre, ai sensi dell'articolo 77 del Regolamento, con una deliberazione dell'Assemblea sull'affare assegnato la dichiarazione d'urgenza di altri atti o provvedimenti, come quello che andremo a trattare martedì prossimo, nonché di sottoporre, comunque, alla Giunta per il Regolamento l'interpretazione relativa all'articolo 21, comma 1, perché non sia possibile provvedere ad una modifica dello stesso senza che ci sia stato un passaggio in Aula. Non è un mero atto formale quello che intendiamo proporre, ma una linea che intendiamo tenere per tutta la durata di questa legislatura, cioè che il rispetto delle regole venga prima di ogni altra iniziativa volta a differire alcuni adempimenti importanti legandoli alla soddisfazione di appetibili poltrone, perché è questo quello che alla fine è venuto fuori nell'ambito della Conferenza dei Capigruppo, nella designazione dei Presidenti di Commissione subordinati alla formazione del Governo e alle maggioranze. [[Applausi dal Gruppo M5S e della senatrice Spilabotte.]]
ParlaMint-IT_2013-03-26-LEG17-Sed-5.u14	Senatore Crimi, la ringrazio per la collaborazione che ci dà nell'interpretazione delle norme del Regolamento del Senato, ma ricordo che le decisioni adottate ieri dalla Conferenza dei Capigruppo, tra le quali il differimento del termine per la designazione dei rappresentanti dei Gruppi nelle Commissioni permanenti, sono state prese all'unanimità di tutti i partecipanti senza alcuna eccezione. Ciò comporta la definitività delle stesse, così come stabilito dall'articolo 55, comma 3, del Regolamento. Tra l'altro, si è insistito sulla designazione delle Commissioni, cosa assai diversa dalla convocazione delle Commissioni. Come lei sa per avere partecipato alla Conferenza dei Capigruppo, è stata rinviata per motivi organizzativi, soprattutto per i Gruppi più numerosi, con un breve differimento la designazione dei componenti delle Commissioni. Circa l'istituzione della Commissione speciale, occorre sottolineare come la procedura adottata sulla base dell'articolo 24 del Regolamento corrisponda pienamente ai precedenti delle ultime tre legislature, ovvero decisione dei Capigruppo di proporre al Senato l'istituzione della Commissione speciale, successiva ratifica da parte dell'Assemblea con la formula che abbiamo rispettato del nemine contradicente : cioè, in assenza di qualsiasi osservazione, si intende approvata. Su proposta della Conferenza dei Capigruppo nella seduta dell'Assemblea di ieri, dopo che la Presidenza ha pronunciato la frase «se non ci sono osservazioni, così rimane stabilito», non si è riscontrato alcun intervento in dissenso, pertanto l'istituzione della Commissione è risultata definitiva. Quanto alla richiesta di procedere a una specifica deliberazione dell'Assemblea sulla dichiarazione d'urgenza ai sensi dell'articolo 77 del Regolamento, da lei invocato, per la Relazione del Governo sulle prospettive di crescita dell'economia e sull'andamento dei conti pubblici, sottolineo come questa comporterebbe, come da Regolamento, esclusivamente la riduzione dei termini alla metà, quindi non risulterebbe funzionale ad un sollecito esame del documento, come unanimemente convenuto nella Conferenza dei Capigruppo. La Relazione è stata infatti contestualmente calendarizzata, come lei sa, in Aula per martedì 2 aprile. Invece, l'applicazione della procedura d'urgenza, di cui all'articolo 77 del Regolamento, da lei richiamata, avrebbe ridotto i termini previsti dall'articolo 125- bis, commi 2 e 4, rispettivamente a dieci e quindici giorni, anziché agli otto giorni come di fatto avvenuto con la decisione della Conferenza dei Capigruppo di fissare per martedì 2 aprile la calendarizzazione in Aula dell'argomento. Quanto, infine, all'interpretazione delle disposizioni regolamentari richiamate, la Presidenza si riserva di sottoporre il tema all'esame della Giunta per il Regolamento, non appena questa sarà operativa, e lei sa che è stato già fissato un termine per la designazione dei componenti della Giunta. Quindi, penso che possiamo procedere tranquillamente e serenamente ai lavori dell'Assemblea.
ParlaMint-IT_2013-03-26-LEG17-Sed-5.u15	[[Domando di parlare.]] [[PRESIDENTE. Ne ha facoltà.]] Presidente, mi permetta solo di osservare che nella Conferenza dei Capigruppo avevo più volte sottolineato la nostra posizione in merito alla celerità dell'istituzione delle Commissioni permanenti. Visto che nella seduta precedente era stato approvato, senza alcuna osservazione, all'unanimità e con ratifica in Aula, il termine delle ore 20 del lunedì, mentre nella Conferenza dei Capigruppo successiva questo termine è stato modificato, ritengo che le nostre osservazioni di oggi possano essere accolte in questo senso e non basandosi solo sull'unanimità della Conferenza dei Capigruppo. Lei ben ricorda che anche la decisione precedente di mantenere il termine delle ore 20 di lunedì è stata presa all'unanimità, senza nessuna osservazione in Aula, eppure è stata rimessa in discussione ed è stata modificata. In merito all'urgenza, tengo a sottolineare che la risoluzione che andremo a votare martedì è un provvedimento di una portata non indifferente, al quale non vogliamo sottrarci, anzi vogliamo che sia approfondito in tutte le sue componenti. Per farlo, riteniamo che sia limitativo il deferimento a una sola Commissione speciale, istituita per di più con questa modalità, per un provvedimento che veramente attiene a dei profili elevati, che coinvolge il prossimo biennio, con un Governo uscente e un Governo che nell'arco delle prossime settimane dovrebbe entrare. Quindi, riteniamo che l'applicazione dell'urgenza, e quindi il dimezzamento dei termini (da 15 a 8 giorni o - come previsto - 10, adesso non ricordo), comunque portarlo a quell'ordinarietà permetterebbe un approfondimento maggiore di un provvedimento per noi importante.
ParlaMint-IT_2013-03-26-LEG17-Sed-5.u16	Non sto a ricordarle che è stata convocata una Conferenza dei Capigruppo proprio perché è stata rappresentata da alcuni Gruppi più numerosi l'esigenza di avere maggiore tempo per poter procedere alle designazioni, senza assolutamente fare alcuna marcia indietro sull'esigenza delle designazioni. Lei lo sa benissimo perché ha partecipato alla Conferenza dei Capigruppo e sull'ulteriore termine concesso non c'è stata alcuna osservazione. Quindi confermiamo quello che abbiamo deciso.
ParlaMint-IT_2013-03-26-LEG17-Sed-5.u17	[[Domando di parlare.]] [[PRESIDENTE. Ne ha facoltà.]] Signor Presidente, volevo solo ricordare al collega Crimi il motivo per cui anche nella Conferenza dei Capigruppo si è convenuto sull'accelerazione dei tempi, su cui credo anche il suo Gruppo converrà: questo documento e l'approvazione di una risoluzione sul documento presentato dal Governo sono propedeutici, perché si ridefinisce il quadro dei vincoli di finanza pubblica, all'emanazione di un decreto sul pagamento dei crediti delle imprese nei confronti della pubblica amministrazione. Allora si tratta di valutare se è più importante accelerare la discussione al Senato e alla Camera oppure far aspettare ancora le imprese, che sono in una situazione di assoluta sofferenza. Credo che il Senato forse non abbia colto la motivazione sostanziale di questa procedura accelerata e penso sia giusto che questo sia presente a tutti noi perché abbiamo un'urgenza assoluta, quella del Paese; con quella dobbiamo confrontare i nostri tempi e non con dei vincoli procedurali barocchi. [[Applausi dai Gruppi SCpI e PD.]]
ParlaMint-IT_2013-03-26-LEG17-Sed-5.u18	[[Domando di parlare.]] [[PRESIDENTE. Ne ha facoltà.]] Signor Presidente, mi unisco, nel merito e nella sostanza, alle parole appena pronunciate dalla vice presidente Lanzillotta, ma ricordo che c'è una questione procedurale già prevista dalle modifiche compiute nella passata legislatura all'articolo 81 della Costituzione, e quindi al vincolo di bilancio, e dalle procedure concordate tra lo Stato italiano, come tutti gli altri Stati membri, e l'Unione europea, sulle scadenze che vanno rispettate prima di poter affrontare il decreto. Ecco perché ieri il presidente Monti ci ha ricordato la procedura costituzionale che lo obbliga a presentare questo decreto solo successivamente a quelle modifiche sul Documento di economia e finanza, che prima devono essere compiute e poi si può affrontare il decreto. Questo è il motivo per cui credo siamo giunti unanimemente alla conclusione che questa sia la miglior procedura, la più rapida, ma soprattutto la più rispettosa della norma, prima ancora di entrare nel merito, che - ha ricordato così bene la vice presidente Lanzillotta - è poi la cosa che ci sta più a cuore: dare alle imprese immediate risposte. [[Applausi dal Gruppo PdL.]]
ParlaMint-IT_2013-03-26-LEG17-Sed-5.u19	Penso che sull'urgenza di questi problemi siamo tutti d'accordo e non può non esserlo anche il senatore Crimi, che fra l'altro ha rappresentato questa urgenza anche in Conferenza dei Capigruppo.
ParlaMint-IT_2013-03-26-LEG17-Sed-5.u20	[[Domando di parlare.]] [[PRESIDENTE. Ne ha facoltà.]] Signor Presidente, prendo la parola velocemente... [[Proteste.) ...]] solo velocemente, per ribadire l'urgenza sulla quale siamo tutti d'accordo. Riteniamo però che il provvedimento vada approfondito perché ci sono dei profili nel merito che non ci convincono e in particolare in ordine alla destinazione alle banche, e non direttamente alle imprese, dei 40 miliardi previsti dal provvedimento. Riteniamo pertanto si tratti di una forzatura. Per questo avremmo bisogno di più tempo per approfondire il provvedimento nel merito. [[Applausi dal Gruppo M5S.]]
ParlaMint-IT_2013-03-26-LEG17-Sed-5.u21	D'accordo, senatore Crimi, la Commissione speciale, attraverso audizioni congiunte, come lei sa, con la Camera, avrà tutto il tempo per approfondire l'argomento e avere il massimo della cognizione sui provvedimenti in esame e le misure adottate. Quindi, sotto questo profilo il vostro lavoro nella Commissione speciale non potrà che aiutare in questa accelerazione. Del resto nell'ambito delle Commissioni speciali, soprattutto quelle che trattano temi di bilancio, non ci sono assolutamente tempi contingentati e si può andare alle ore notturne. Le Commissioni bilancio sono abituate a questi tempi.
ParlaMint-IT_2013-03-26-LEG17-Sed-5.u22	[[Domando di parlare.]] [[PRESIDENTE. Ne ha facoltà.]] Signor Presidente, approfitto dell'argomento trattato a fine seduta, la dignità e l'onore dei parlamentari, per sottolineare che dieci giorni fa sulla TV di Stato, nella trasmissione «L'Ultima Parola» di Gianluigi Paragone, è andato in onda un servizio in cui un attore, spacciandosi per parlamentare, con la moglie al seguito, veniva ripreso nelle farmacie, negli alberghi, nei ristoranti, nelle scuole private attorno al Parlamento, prendendo di sorpresa gli interlocutori, fra cui un cingalese della farmacia che sta davanti alla Camera dei deputati. Il succo del servizio era che i deputati, naturalmente ultrapagati, godono di convenzioni e quindi hanno uno sconto sul ristorante, sul bar e se negli asilo nido non c'è posto per i figli delle persone normali per i loro figli il posto c'è immediatamente e, anzi, pagano la metà, hanno lo sconto in farmacia e così via. Vi assicuro che se uno avesse dovuto prendere per vere le cose dette in quel servizio, la suggestione alle musiche, la prima volta che avesse incontrato un parlamentare lo avrebbe dovuto linciare e avrebbe avuto ragione a farlo. Peccato che la cosa sia totalmente falsa. Infatti, mi sono rivolto alla Presidenza del Senato, poi a quella della Camera, e mi sono fatto certificare per iscritto che non è in vigore alcuna convenzione del Senato né della Camera con bar, ristoranti, alberghi, asili, farmacie e quant'altro. Una volta acquisita la certificazione ho scritto al Presidente del Senato, al Presidente della Camera, al presidente e al direttore generale della RAI, ho parlato con quest'ultimo e ho mandato una diffida a Paragone perché venerdì scorso, almeno, avesse la compiacenza di dire che quello che l'attore aveva rappresentato era destituito di ogni fondamento. Naturalmente la rettifica, signor Presidente, non è stata fatta. Signor Presidente, apprezzo la sua sensibilità quando viene coinvolto direttamente in vicende dolorose che possono giustamente provocare reattività, ma faccio presente che i parlamentari sono già in una situazione difficile e questo continuo profluvio di menzogne e falsità nei loro confronti non soltanto distrugge l'immagine del parlamentare ma anche quella della democrazia. Chiedo allora al Presidente, visto che io non ce l'ho fatta a far sì che la TV di Stato avesse la compiacenza di dire che quello che ha fatto sapere a milioni e milioni di italiani è totalmente falso, di aiutarmi ad ottenere una rettifica. [[Applausi dai Gruppi PdL, PD e SCpI.]]
ParlaMint-IT_2013-03-26-LEG17-Sed-5.u23	Senz'altro, senatore Giovanardi.
ParlaMint-IT_2013-03-26-LEG17-Sed-5.u24	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-03-26-LEG17-Sed-5.u25	Il Senato tornerà a riunirsi in seduta pubblica domani, mercoledì 27 marzo, alle ore 17,30, con il seguente ordine del giorno: (Vedi ordine del giorno) La seduta è tolta (ore 18,14).
