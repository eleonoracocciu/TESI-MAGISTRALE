ParlaMint-IT_2013-11-28-LEG17-Sed-144.u1	La seduta è aperta (ore 16). Si dia lettura del processo verbale. BARANI, segretario, dà lettura del processo verbale della seduta del 25 novembre. PRESIDENTE. Non essendovi osservazioni, il processo verbale è approvato.
ParlaMint-IT_2013-11-28-LEG17-Sed-144.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-11-28-LEG17-Sed-144.u3	L'ordine del giorno reca lo svolgimento di interrogazioni. Sarà svolta per prima l'interrogazione 3-00481 sul conflitto in Darfur. La rappresentante del Governo ha facoltà di rispondere a tale interrogazione.
ParlaMint-IT_2013-11-28-LEG17-Sed-144.u4	Signor Presidente, ringrazio il senatore interrogante, Cociancich, per aver sollevato un tema forse oggi poco presente all'attenzione pubblica, ma che, come sottolineato nell'interrogazione, ha drammatiche implicazioni umanitarie e sui cui il Governo italiano resta impegnato. Per comprendere l'attuale fase della crisi sudanese, di cui il Darfur così come il Blu Nile e il Sud Kordofan sono un elemento di particolare drammaticità, vanno tenuti presenti sia le conseguenze della divisione del Sudan in due Stati sovrani, sia le tensioni interne al Sudan presieduto da Bashir. Entrambi questi fattori hanno determinato una fase di particolare tensione interna, sia nel Sud Sudan che a Khartoum. In particolare, l'attuale fase della politica interna sudanese è caratterizzata, nel Nord, da una crescente contestazione, da parte dell'islam politico, del partito di Governo, il National Congress Party. Si aggiunga la grave crisi economica conseguente soprattutto alla perdita degli introiti petroliferi a seguito della secessione del Sud Sudan. Nel 2015 si terranno le elezioni presidenziali, alle quali l'attuale presidente Bashir - colpito da mandato di arresto della Corte penale internazionale - ha dichiarato che non si ripresenterà. Nel settembre scorso l'annuncio di nuove misure economiche - tra cui la riduzione dei sussidi per i prodotti petroliferi, che ha comportato il raddoppio dei prezzi di benzina e gasolio - ha innescato una violenta ondata di manifestazioni di protesta in varie città del Sudan, inclusa Khartoum, che hanno provocato come reazione violenta numerose vittime. Il ministro Bonino, in occasione dell'incontro avuto a Roma, il 3 ottobre scorso, con il ministro degli esteri sudanese Ali Karti, ha espresso la viva preoccupazione italiana ed europea per l'uso della forza nei confronti dei manifestanti, chiedendo il rispetto del diritto alla libertà di espressione. Parallelamente, in tutti i contatti con le autorità sudanesi non si è mai mancato di esprimere sostegno alla ripresa del dialogo fra Khartoum ed il SPLM (Sudan People's Liberation Movement) del Nord: la convivenza pacifica di popolazioni ed etnie diverse richiede, da entrambe le parti, la rinuncia all'uso della forza. Più specificamente sul Darfur - argomento della sua interrogazione - il Governo italiano, nel quadro di una politica le cui guide lines sono state definite in ambito europeo, ha sostenuto i negoziati che si sono sviluppati fra il 2009 ed il 2011, con la mediazione del Qatar, che hanno portato alla firma, nel luglio 2011, del «DohaDocument for Peace in Darfur» (DDPD), conseguendo un congelamento del conflitto. Le disposizioni di queste documento sono ancora oggi solo parzialmente applicate e, da parte dell'Unione europea e dell'Italia, si intende mantenere una forte pressione sui firmatari dell'accordo, per accelerarne e completarne l'attuazione. Del resto, il processo di Doha resta - secondo noi - l'unica strada che ha consentito di conseguire qualche progresso nel processo di pacificazione del Darfur. L'Italia quindi chiede, con l'Unione europea, un'accelerazione della sua applicazione. Ricordo anche che, nelle conclusioni del Consiglio Affari europei del 22 luglio scorso, i Paesi europei hanno sottolineato che non può esservi una soluzione militare ai conflitti in Darfur, Sud Kordofan e Blue Nile, invitando tutte le parti coinvolte a negoziare un'immediata cessazione delle ostilità e a garantire l'accesso umanitario alle popolazioni colpite. L'Unione europea ha anche richiamato tutte le parti al rispetto del diritto umanitario e, in particolare, ha sottolineato la responsabilità di Khartoum nella protezione delle popolazioni civili. Parallelamente, in sede Nazioni Unite, il Governo italiano sostiene la missione UNAMID (United Nations Mission in Darfur) a tutela della popolazione civile darfuriana, che il Consiglio di sicurezza delle Nazioni Unite ha di recente prorogato sino all'agosto del 2014. L'Italia ha inoltre sostenuto, politicamente ma anche finanziariamente, l'importante opera di mediazione svolta dall'Unione africana in Sudan, in relazione alle crisi sia Sudan-Sud Sudan che a quelle fra Governo centrale e Gruppi armati di opposizione. Si inserisce in questo difficile quadro l'azione - su cui l'interrogante ha chiesto chiarimenti - della nostra cooperazione allo sviluppo, per la quale il Sudan è un Paese prioritario il quale, dal 2000 ad oggi, ha beneficiato di erogazioni a dono per un valore complessivo di circa 128 milioni di euro. I positivi risultati conseguiti dalla cooperazione italiana sono alla base della recente attribuzione alla cooperazione italiana, da parte della Commissione europea, di un finanziamento di 8,6 milioni di euro per la realizzazione di due componenti del Programma europeo di rafforzamento dei servizi sanitari in Sudan. La regione del Darfur è stata oggetto di particolare attenzione da parte della cooperazione italiana: nell'ultimo triennio abbiamo concesso oltre 1,7 milioni di euro sul canale dell'emergenza e sul versante multilaterale, con interventi nei settori della sanità, dell'educazione, della protezione dei rifugiati e delle donne, focalizzati soprattutto negli Stati orientali. Inoltre, nel corso del 2013, è stato erogato un contributo del valore di 500.000 euro per un progetto ONU volto alla prevenzione e risposta alle violenze di genere in Darfur. Un ulteriore contributo dello stesso genere è stato già programmato anche per il 2014. Infine, è stato previsto l'impegno di 1 milione di euro per la costituzione di un fondo in loco presso la nostra ambasciata a Khartoum, per attività nei settori sanitario, idrico e dell'educazione, da realizzare con il concorso di ONG idonee. In conclusione, attraverso l'insieme di questi strumenti - come ha potuto rilevare, onorevole senatore - europei, bilaterali e multilaterali, il Governo italiano continuerà a ricercare una soluzione negoziata, mentre assiste in modo attivo le popolazioni locali colpite da una grave crisi umanitaria. I contatti con Khartoum, con i movimenti di opposizione e con Juba continueranno nei prossimi mesi.
ParlaMint-IT_2013-11-28-LEG17-Sed-144.u5	[[Domando di parlare.]] [[PRESIDENTE. Ne ha facoltà.]] Signor Presidente, ringrazio la signora Vice Ministro. Mi considero pienamente soddisfatto per l'ampiezza della sua risposta e per il dettaglio che ha voluto riservare alla mia interrogazione. Concordo sul fatto che la soluzione debba essere trovata anche nell'ambito di un quadro multilaterale e auspico che l'Unione europea possa prendere un'iniziativa politica in questo senso, essendo evidente che vi sono anche altri Paesi europei che possono, per le relazioni che storicamente hanno avuto con la regione, svolgere insieme all'Italia un ruolo positivo verso la soluzione di questo conflitto che, purtroppo, noi temiamo possa invece degenerare ulteriormente. È evidente che vi sono risorse minerarie importanti nell'area, che sicuramente sono una delle cause del conflitto, insieme a quella che lei ha ricordato della secessione del Sud Sudan. Nel ribadire i miei ringraziamenti, mi limito soltanto a ricordare che, secondo le agenzie di stampa, in questi ultimi giorni il conflitto ha registrato un ulteriore salto di qualità e gravità e le regioni del Kordofan, che erano all'origine della mia interrogazione, sembrano essere cadute nelle mani delle forze governative, con perdite umane molto importanti, anche di minori, tra la popolazione civile.
ParlaMint-IT_2013-11-28-LEG17-Sed-144.u6	Segue l'interrogazione 3-00283 sui punti nascita in Sicilia e nelle isole minori. Il rappresentante del Governo ha facoltà di rispondere a tale interrogazione.
ParlaMint-IT_2013-11-28-LEG17-Sed-144.u7	Signor Presidente, in merito alla questione delineata nell'interrogazione parlamentare in esame, come è noto, l'accordo approvato in Conferenza Stato-Regioni il 16 dicembre 2010, recante «Linee di indirizzo per la promozione ed il miglioramento della qualità, della sicurezza e dell'appropriatezza degli interventi assistenziali nel percorso nascita e per la riduzione del taglio cesareo», sancisce l'impegno di Governo, Regioni e Province autonome a sviluppare un Programma nazionale, per la promozione ed il miglioramento della qualità, della sicurezza e dell'appropriatezza degli interventi assistenziali nel percorso nascita e per la riduzione del taglio cesareo. La prima delle dieci linee di azione contenute nell'accordo contempla la razionalizzazione e la riduzione progressiva dei punti nascita con numero di parti inferiore a 1.000 all'anno, prevedendo l'abbinamento per pari complessità di attività delle Unità ospedaliere ostetrico-ginecologiche con quelle neonatologiche-pediatriche, riconducendo a due i precedenti tre livelli assistenziali; nonché l'attivazione, il completamento e la messa a regime del sistema di trasposto assistito materno e neonatale d'urgenza. Il Programma operativo 2010-2012 della Regione siciliana per la prosecuzione del piano di contenimento e riqualificazione del sistema sanitario regionale 2007-2009 prevede, in linea con l'accordo del 16 dicembre 2010, la revisione e la progressiva messa in sicurezza dei punti nascita e la riorganizzazione della rete materno-infantile. Il Piano sanitario regionale 2011-2013 (Piano della salute) della Regione Sicilia si propone di ridurre la percentuale della mortalità materno-infantile, rivedendo la rete dei punti nascita e potenziando i servizi di trasporto per le emergenze neonatali e il servizio di trasporto materno assistito, affinché la Regione si allinei ai parametri stabiliti nel predetto accordo. Il decreto 2 dicembre 2011 dell'Assessorato della salute della Regione siciliana, recante «Riordino e razionalizzazione della rete dei punti nascita», stabilisce che la rete regionale dei punti nascita è costituita da 42 punti nascita, in particolare 15 punti nascita di II livello e 27 punti nascita di I livello, suddivisi per ambito territoriale in Sicilia occidentale (nel cui ambito ricade la Provincia di Trapani e, quindi, l'isola di Pantelleria), Sicilia centrale e Sicilia orientale. Relativamente alle reti provinciali punti nascita, l'Azienda di sanità pubblica di Trapani mantiene 3 punti nascita attivi (Trapani, Castelvetrano e Marsala). Rilevato che il numero di parti effettuati nell'ospedale di Pantelleria nel 2009 risulta essere pari a 54, e dunque molto al di sotto del limite minimo di 500, possibilità concessa solo sulla base di motivate valutazioni legate alla specificità dei bisogni reali delle varie aree geografiche interessate con rilevanti difficoltà di attivazione del servizio di trasporto materno assistito, così da non rispondere ai criteri di qualità e sicurezza che i citati interventi vogliono perseguire, il Ministero della salute, al fine di potenziare la risposta alle problematiche sanitarie delle zone disagiate ed in particolare delle isole minori, ha provveduto, previa intesa del 20 aprile 2011 con la Conferenza Stato-Regioni, a formalizzare la proposta di deliberazione CIPE che, nell'ambito dell'assegnazione delle risorse vincolate alla realizzazione degli obiettivi del Piano sanitario nazionale per l'anno 2011, prevede un accantonamento di 20 milioni di euro per la realizzazione di un «progetto interregionale in materia di ottimizzazione dell'assistenza sanitaria nelle piccole isole ed in altre località caratterizzate da eccezionale difficoltà di accesso». Nella seduta del 20 gennaio 2012, il CIPE ha approvato la ripartizione delle risorse vincolate per l'anno 2011. Per quanto attiene all'elaborazione del progetto interregionale, è stata predisposta una proposta contenente le linee di indirizzo che è stata inviata dal Ministro della salute al Coordinamento della Commissione salute delle Regioni per la condivisione dell' iter di approvazione; inoltre, al fine di dare impulso al procedimento attuativo dei progetti in questione, si sono tenuti vari incontri, promossi dal Ministero della salute, con i referenti delle tre Regioni capofila (Veneto, Toscana e Sicilia). Al termine del citato iter, l'Assessorato della salute della Regione Sicilia potrà, con un proprio progetto che impieghi le risorse all'uopo assegnate, porre in essere concrete iniziative volte a garantire alle donne residenti sull'isola di Pantelleria di partorire in sicurezza ed in condizioni di ottimale assistenza. A tal proposito, le prefetture di Palermo e di Trapani hanno segnalato che il nuovo piano interregionale per le isole minori è stato redatto dalla Regione siciliana congiuntamente con le Regioni Toscana e Veneto, e sottoposto alla Commissione salute regionale con esito favorevole per l'inoltro alla Conferenza Stato-Regioni. Nel frattempo, l'Azienda di sanità pubblica di Trapani, al fine di assicurare l'adeguata assistenza sanitaria materno-infantile alle donne partorienti di Pantelleria, ha attivato uno specifico protocollo operativo per garantire la presenza nell'isola di un'ostetrica, un ginecologo e un pediatra, oltreché di un anestesista, sufficienti a garantire l'effettuazione di interventi di urgenza-emergenza (taglio cesareo urgente ed indifferibile), il monitoraggio della gravidanza, nonché l'accompagnamento assistito della donna incinta, dalla trentaduesima settimana di gestazione, presso i punti nascita di Trapani o Marsala. La stessa Azienda ha ottenuto dall'Assessorato regionale della salute il servizio attivo di ore 12 di eliambulanza del Servizio 118, per interventi urgenti a seguito di emergenze sanitarie d'ordine cardiologico, traumatico-ortopedico, ostetrico-ginecologico e neurochirurgico, che abbisognano di immediato trasferimento, nonché in caso di parto non programmato e/o urgente e con possibile rischio per il nascituro. Peraltro, a fronte delle iniziative di mobilitazione popolare, l'Assessorato regionale della salute ha consentito il mantenimento del punto nascita a Pantelleria, ove possono quindi essere assistite tutte le partorienti.
ParlaMint-IT_2013-11-28-LEG17-Sed-144.u8	[[Domando di parlare.]] [[PRESIDENTE. Ne ha facoltà.]] Signor Sottosegretario, la ringrazio per la cortesia dimostrata anche nella collaborazione preliminare a questa seduta. Credo che la risposta abbia centrato proprio la problematica che abbiamo voluto sollevare con la nostra interrogazione. Per quanto ci riguarda, la risposta non è assolutamente soddisfacente. Vero è che è stata garantita sull'isola di Pantelleria la presenza di un'ostetrica, un ginecologo, un pediatra e anche un anestesista. È anche vero però che ad oggi sull'isola la percentuale di nascite è davvero bassa e credo si attesti intorno al 30 per cento. Quindi, l'obiettivo che si era prefissato sia nel cosiddetto decreto Balduzzi che in tutte le successive soluzioni proposte dalla Regione Sicilia non centra il punto fondamentale, ovvero dare ad una madre e a un padre il diritto di far nascere i propri figli nel posto dove si è deciso di vivere. Quanto detto per Pantelleria vale per altre realtà come La Maddalena, Procida e altre località remote. Non si può separare l'esigenza di riduzione dei costi sanitari - che sicuramente va perseguita - e di riorganizzazione dalla considerazione del fattore umano. Nella sua risposta lei afferma che dalla trentaduesima settimana di gestazione è garantito lo spostamento presso i punti nascita di Trapani o Marsala, ma come ebbi a dire nella fase di elaborazione della mia interrogazione il problema si crea nelle otto settimane successive che portano alla nascita. In questi due mesi i familiari si trovano a sostenere delle spese non indifferenti, senza considerare quello che una donna deve affrontare da un punto di vista psicologico, dovendo partorire in una realtà distante dalla propria. Occorre considerare, signor Sottosegretario - sicuramente comprenderà l'espressione - che i panteschi chiamano terraferma la Sicilia. Con questo intendo sottolineare quanto distante sia realmente quella zona. Un'altra criticità della sua risposta riguarda il Servizio del 118, che è effettivamente attivo per 12 ore con eliambulanza, ma occorre tenere presente che in zone dove madre natura ha dimostrato di poter mettere tanta bellezza, la stessa si esprime però anche con tanta forza e quindi spesso l'elicottero non può operare perché non ci sono le condizioni per mettersi in volo. L'elicottero potrebbe tuttavia arrivare in maniera semplice da Trapani o Palermo per effettuare il collegamento. La spesa annua per questo servizio è di circa 1,8 milioni, spesa che potrebbe essere razionalizzata e investita per un personale che dovrebbe rimanere sempre sul posto a garantire il parto naturale. Anche quanto lei segnalava a proposito del decreto circa la necessità di arrivare ad una percentuale di parti cesarei che sia ridotta al minimo non è assolutamente centrato. Non le fornisco il dato preciso perché non ne sono in possesso, ma lo prenda per buono. Credo che l'ASP di Trapani si attesti intorno ad una percentuale di tagli cesarei del 42 per cento, ben oltre il dato nazionale (non so invece a livello europeo e mondiale come ci si attesti). Signor Sottosegretario, la invito pertanto nuovamente a rivedere, con la nostra collaborazione costruttiva, le problematiche che ad oggi persistono e che le assicuro i cittadini di queste zone vivono giornalmente. È responsabilità mia, sua e anche del Presidente cercare di trovare le forme e misure per intervenire immediatamente. Non vorrei che dietro a tutte le misure di razionalizzazione ci fossero, ahimè, degli interventi che tendono a garantire esclusivamente dei posti di lavoro e un business legato ai parti cesarei.
ParlaMint-IT_2013-11-28-LEG17-Sed-144.u9	Lo svolgimento delle interrogazioni all'ordine del giorno è così esaurito.
ParlaMint-IT_2013-11-28-LEG17-Sed-144.u10	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-11-28-LEG17-Sed-144.u11	Il Senato tornerà a riunirsi in seduta pubblica martedì 3 dicembre, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,25).
