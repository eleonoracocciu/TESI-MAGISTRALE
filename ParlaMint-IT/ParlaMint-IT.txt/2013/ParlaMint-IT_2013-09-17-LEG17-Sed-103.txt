ParlaMint-IT_2013-09-17-LEG17-Sed-103.u1	La seduta è aperta (ore 16,03). Si dia lettura del processo verbale. SAGGESE, segretario, dà lettura del processo verbale della seduta pomeridiana del 12 settembre. PRESIDENTE. Non essendovi osservazioni, il processo verbale è approvato.
ParlaMint-IT_2013-09-17-LEG17-Sed-103.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-09-17-LEG17-Sed-103.u3	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 16,05).
ParlaMint-IT_2013-09-17-LEG17-Sed-103.u4	[[Si leva in piedi e con lei tutta l'Assemblea]] Onorevoli senatori, il Senato della Repubblica commemora oggi il senatore Giulio Andreotti, scomparso il 6 maggio 2013. Quattro anni or sono, nel festeggiare il suo novantesimo compleanno, questa Assemblea aveva ricordato il suo straordinario cursus honorum al servizio delle istituzioni repubblicane. La sua figura si è identificata a tal punto con la storia della nostra Repubblica da divenire, nella percezione diffusa - alimentata dalla cultura popolare, dalla letteratura e dalla cinematografia - quasi un'icona dell'esercizio del potere politico e delle più alte funzioni pubbliche. Andreotti affermava che «governare è distribuire equamente lo scontento», significa «non avere un capoufficio». La sua vita è stata, anche in questo, all'insegna del realismo e dell'ironia. Rimasto orfano di padre in tenera età, dovette lavorare sin da giovanissimo durante gli studi universitari per contribuire al sostegno della sua famiglia. Nello stesso tempo, però, prese ad impegnarsi e ad assumere incarichi di responsabilità in seno alla Federazione universitaria cattolica italiana. Nel 1939 divenne direttore del periodico dell'associazione e, tre anni più tardi, successe ad Aldo Moro nella presidenza nazionale. In quella temperie che vedeva i primi clandestini tentativi di riorganizzare una presenza politica dei cattolici democratici di fronte alla crisi sempre più evidente del fascismo, Giulio Andreotti fece un incontro che avrebbe segnato il suo avvenire. Come lui stesso amava raccontare a chi gli domandava delle origini della sua carriera politica, ricordava che, trovandosi in una riunione politica nella casa di Giuseppe Spataro, vi riconobbe un severo impiegato della Biblioteca apostolica vaticana che qualche giorno prima, di fronte ad una sua ricerca sulla storia della Marina pontificia, lo aveva apostrofato: «Ma lei non ha niente di meglio da fare?». Non era un rimprovero, ma una chiamata a responsabilità più alte, poiché quel bibliotecario era Alcide De Gasperi. Divenuto uno dei più stretti collaboratori dello statista trentino, entrò al Governo nel maggio del 1947 come Sottosegretario di Stato alla Presidenza del Consiglio dei ministri nel quarto Gabinetto De Gasperi. Di lui Andreotti così scriveva: «De Gasperi ci invitava a promettere agli elettori sempre un po' meno di quello che eravamo sicuri di mantenere». Fu l'esordio di un'esperienza governativa destinata a durare più di quarantacinque anni: salvo due brevi interruzioni nella V e nell'VIII legislatura, infatti, tutti i Governi della Repubblica fino al 1992 annoveravano Giulio Andreotti trai propri componenti, per ben sette volte con l'incarico di Presidente del Consiglio dei ministri. Nel 1954 fu il più giovane Ministro dell'interno della storia repubblicana, a soli trentacinque anni di età, e, negli anni successivi, fu chiamato a reggere i Dicasteri delle finanze, del tesoro, della difesa e dell'industria. Nel luglio 1970 ottenne per la prima volta dal presidente Saragat l'incarico di formare un nuovo Governo, ma il tentativo non andò a buon fine e fu costretto a rinunciare: soltanto nel febbraio 1972 riuscì a costituire il suo primo Governo, ma non ottenne la fiducia del Senato, aprendo così la strada alla fine anticipata della V legislatura. Dopo le elezioni, fu chiamato nuovamente a presiedere il Consiglio dei ministri rimanendo a capo dell'Esecutivo fino al giugno 1973. Ministro della difesa nell'ultimo Governo Rumor e Ministro del bilancio nel IV e V Governo Moro, Giulio Andreotti tornò a presiedere l'Esecutivo nel luglio 1976: il risultato delle elezioni tenutesi a giugno aveva infatti indotto le forze politiche a dar vita ad un Governo composto da esponenti della Democrazia Cristiana e sostenuti in Parlamento dall'astensione di tutti i partiti del cosiddetto arco costituzionale. Iniziava così una stagione politica tra le più difficili della storia della Repubblica, segnata dalla crisi economica e dal dilagare del terrorismo e dalla violenza politica, che culminarono nella devastante vicenda del rapimento e del vile assassinio di Aldo Moro. La scelta di farsi capofila della linea della fermezza verso le richieste delle Brigate rosse a difesa dell'autorità dello Stato fu per Andreotti causa di una lacerante sofferenza, resa ancor più acuta - come egli stesso confidò a Francesco Cossiga - dalla diffusa percezione di una sua apparente indifferenza. Terminata nel 1979 l'esperienza della solidarietà nazionale, per l'intera durata dell'VIII legislatura non assunse incarichi di Governo: fu eletto infatti Presidente della Commissione affari esteri della Camera dei deputati, e in quella inedita veste seppe dare un prezioso contributo alle relazioni europee e mediterranee, nella stagione in cui iniziava ad affermarsi lo strumento della diplomazia parlamentare, al cui ulteriore sviluppo contribuì successivamente nel ruolo di Presidente della Commissione affari politici e disarmo dell'Unione interparlamentare. Nel 1983 fu chiamato nuovamente all'incarico di Ministro degli affari esteri nei due Governi guidati da Bettino Craxi, nonché, nella successiva legislatura, nei Governi Goria e De Mita: per sei anni guidò la diplomazia italiana fra le gravi tensioni internazionali del periodo, con il Mediterraneo ed il Medio Oriente scossi dalla minaccia terrorista - che, come ricordiamo, colpì in numerose occasioni il suolo e gli interessi italiani - e da sanguinosi conflitti regionali. Nell'estate del 1989 tornò a presiedere il Consiglio dei ministri, e in questo ruolo si trovò a fronteggiare, nel triennio successivo, le rapidissime trasformazioni di quella stagione: dal crollo repentino dei sistemi di socialismo reale nell'Europa centrale ed orientale alla dissoluzione dell'Unione sovietica, dalla riunificazione della Germania alla ripresa del cammino di integrazione comunitaria, che con il Trattato di Maastricht gettò le basi dell'Unione europea. Cambiamenti epocali, che non tarderanno a manifestare i loro effetti anche all'interno del nostro Paese, contribuendo a determinare, nel giro di pochi mesi, un radicale mutamento dell'intero sistema politico. E non mancò anche su questi temi la sua graffiante ironia. Diceva Andreotti: «Gli italiani sono molto europeisti ma poco europei». In questo lungo cammino al servizio del nostro Paese, il presidente Andreotti ha potuto contare, com'è noto, su eccezionali qualità umane e politiche: un'ineguagliata fiducia nel dialogo e nella mediazione, sia sul piano della politica interna, che su quello delle relazioni internazionali, ed una non comune capacità di impadronirsi con rapidità ed efficacia degli aspetti specifici dei temi e dei problemi rispetto ai quali era, di volta in volta, chiamato ad esercitare il suo ruolo. A ciò si affiancava una straordinaria fantasia politica, in grado di trovare, in numerosissime occasioni, quella via d'uscita alla quale nessuno aveva ancora pensato, e le sue acute doti organizzative, dimostrate sin dai precoci incarichi giovanili. Sul piano internazionale diede prova di una capace e tenace volontà di difendere, nelle più diverse occasioni, il nucleo essenziale della sovranità e dell'indipendenza nazionale, seppur in coerenza con le scelte fondamentali relative alla collocazione internazionale del nostro Paese. Per lui lealtà non significava subordinazione, ma amicizia schietta, rispettosa e, soprattutto, reciproca. Serio, ma mai serioso, anche sulla politica internazionale affermava: «Spiegare l'Italia agli stranieri non è sempre facile: da noi i treni più lenti si chiamano "accelerati" e il "Corriere della Sera" esce al mattino». Ma la storia politica ed istituzionale di Giulio Andreotti non si esaurisce nella sua ineguagliata esperienza di Governo. Essa ha sempre poggiato, altrettanto saldamente, su sessantotto anni di ininterrotta appartenenza alle Assemblee parlamentari: dalla Consulta nazionale (a far parte della quale fu chiamato nel settembre del '45, a soli ventisei anni), all'elezione all'Assemblea costituente l'anno successivo, per poi essere confermato dal corpo elettorale nel mandato di deputato per dieci legislature consecutive. Nella V legislatura fu anche Presidente del Gruppo parlamentare della Democrazia Cristiana alla Camera dei deputati, nel momento in cui i nuovi Regolamenti, approvati nel 1971, cominciavano ad attribuire ai Gruppi parlamentari e ai loro Presidenti un ruolo propulsivo fondamentale nel lavoro delle Assemblee. Nel 1991, nel corso del suo ultimo incarico di Governo, fu nominato senatore a vita dal presidente Cossiga per altissimi meriti in campo sociale e letterario; entrò così a far parte della nostra Assemblea, continuando ad esprimere con autorevolezza, in ogni suo atto ed in ogni intervento - come già aveva fatto nella lunga esperienza di Governo - la sua ferma fiducia nella centralità dell'istituzione parlamentare. Una convinzione profonda, manifestata anche attraverso l'assiduità e l'attenzione con le quali ha partecipato, fin quando la salute glielo ha consentito, ai lavori dell'Assemblea e delle Commissioni permanenti, anche durante il periodo, per lui più difficile, delle sue vicende giudiziarie. I suoi interventi, sempre sagaci nello spirito quanto misurati nei toni, sapevano catturare l'attenzione di tutta l'Assemblea, che si volgeva verso il suo scranno consapevole di trarre, al di là delle differenti posizioni politiche, un conforto di saggezza e di esperienza. Una non comune sensibilità culturale accompagnava sempre la consueta concretezza e la costante volontà - dal carattere profondamente democratico, in coerenza con le sue fondamentali opzioni politiche - di diffondere la conoscenza e renderla fruibile anche al di fuori della ristretta cerchia degli esperti della materia. Sapeva cogliere i vizi e i mali dell'Italia con singolare schiettezza e sono celebri le sue frasi: «In Italia è considerato antidemocratico parlare di dovere. Siamo bambini, in questo senso»; «Gli obiettori fiscali di coscienza sono molto più numerosi degli altri». Era da tutti apprezzato il suo talento per la scrittura divulgativa: la sua intensa e curatissima attività editoriale, ha prodotto veri e propri inediti di analisi storica, trattati con stile lucido e serrato, ma sempre aperto alla comprensione dei non professionisti, insieme ad un'ineguagliata produzione di memorie e commenti, che ci offrono una testimonianza unica sui principali avvenimenti della storia recente. Questa sua duplice natura di uomo politico e di uomo di lettere ha ricevuto il più importante riconoscimento - come abbiamo ricordato - nel 1991, quando il presidente Cossiga non mancò, nel decreto di nomina a senatore a vita, di ricordare anche i suoi altissimi meriti in campo letterario. Colleghi, una figura grande e complessa come quella del senatore Andreotti non può essere soltanto solennemente commemorata, ma va consegnata nella sua completezza al ponderato e sereno giudizio della storia. Ha scritto Massimo Franco, prima ancora che da biografo e giornalista, da suo profondo conoscitore: «Andreotti è stato l'incarnazione di un'Italia emersa traumatizzata dal regime fascista. Terrorizzata da nuove avventure. E aggrappata a lungo a quelle istituzioni che le hanno garantito il benessere, la normalità nella cornice della Guerra Fredda, e un sistema di valori civili e religiosi: Vaticano, Stati Uniti, Europa. E famiglia. È su questi architravi che Andreotti ha costruito non solo la sua carriera politica, ma la sua filosofia di vita». «(...) con i suoi paradossi la cultura andreottiana continua a ricalcare il paradosso di un'Italia che solo adesso si sta risvegliando dall'illusione di prolungare all'infinito la "dolce vita" raccontata da Federico Fellini. Ed è un risveglio doloroso, che Andreotti aiuta a spiegare e a decifrare con l'esempio del suo mistero e della sua personalità contraddittoria. Alcune delle sue "pillole" oggi fanno ancora sorridere. Altre fanno rabbrividire, pensando al ruolo che il senatore a vita ha avuto in alcune delle vicende più oscure dell'Italia democristiana. Altre, infine, hanno il sapore del fiele, perché appaiono una premonizione dei difetti quasi congeniti che l'Italia sta pagando». Mi piace concludere ricordando una sua meditata suggestione: «Vedo il Paradiso come il luogo della serenità totale. Della mancanza di preoccupazione. Del non avere fretta, non avere angosce, non avere rivincite da compiere». Eppure forse anche oggi se fosse presente in questa Aula ci strapperebbe l'ennesimo sorriso e per la sua commemorazione direbbe: «Sono postumo di me stesso». Desidero infine esprimere a nome del Senato la vicinanza e partecipazione della nostra istituzione alla signora Livia e ai figli Marilena, Lamberto, Stefano e Serena, nonché a quanti negli anni hanno collaborato con Giulio Andreotti nei diversi ruoli ricoperti nel lunghissimo corso della sua storia per molti aspetti straordinaria. Vi chiedo un minuto di silenzio. [[L'Assemblea osserva un minuto di silenzio. Applausi dei Gruppi PD, PdL, SCpI, Misto-SEL, Misto LN-AUT, GAL e Aut (SVP, UV, PATT, UPT)-PSI-MAIE.]]
ParlaMint-IT_2013-09-17-LEG17-Sed-103.u5	[[Domando di parlare.]] [[PRESIDENTE. Ne ha facoltà.]] Signora Presidente, colleghi senatori, oggi il Senato rende onore alla figura e all'opera di Giulio Andreotti. I senatori del nostro Gruppo, a cominciare dal collega Giovanni Mauro che nel partito e nella corrente andreottiana (fra l'altro, in Sicilia) ha sempre orgogliosamente militato, riconoscono nella sua vicenda... (Brusìo). PRESIDENTE. Le chiedo scusa, senatore Compagna, però, siccome sono tutti interventi che commemorano la figura del senatore Giulio Andreotti, vorrei che in Aula si prestasse attenzione. Prego, continui pure, senatore Compagna. COMPAGNA (GAL). Come dicevo, noi riconosciamo nella sua vicenda personale e politica una straordinaria e altissima testimonianza di democratico italiano ed europeo. Certo, Andreotti resterà legato soprattutto alla Camera dei deputati dove fu, fin dagli inizi, addirittura alla Consulta, poi alla Costituente, giovane studioso e poi maestro di un parlamentarismo civile e persino - lei l'ha ricordato - di technicality regolamentare, quando insieme a Pietro Ingrao, Capogruppo del Partito comunista italiano, furono varati quei Regolamenti del principio degli anni Settanta. Sarebbe sbagliato limitare però Andreotti alla sua storia di deputato. La sua stagione e la sua attività qui in Senato dal 1991 fino a quella tristissima giornata della primavera scorsa sono state importanti: in Aula, in Commissione, nella delegazione parlamentare all'OSCE, alla quale, per più di una legislatura, seppe dare prestigio, forte della passione e della competenza di chi tale organizzazione internazionale aveva inventato. L'aveva addirittura ideata alla Conferenza della sicurezza e cooperazione europea di Helsinki, alla metà degli anni Settanta. Andreotti fu in Senato un nitido buon esempio di come, dopo una pressoché ininterrotta cinquantennale esperienza in seno agli Esecutivi, si possa continuare a voler bene al Parlamento, ad utilizzarne gli strumenti e le risorse per continuare a servire quella certa idea d'Italia e d'Europa di cui aveva cominciato a dettare le linee nella legislatura degasperiana. In Andreotti, quella stessa idea veniva ancor prima di aver incontrato De Gasperi e lo dimostrò, forse soprattutto come grande scrittore. Ha fatto bene lei, signor Presidente, a sottolinearne la sua finezza e profondità di letterato. Io ricordo uno dei più bei libri e più grandi romanzi della letteratura italiana «Ore tredici: il Ministro deve morire». Eravamo negli anni Settanta. Due erano i grandi prodotti letterari dell'Italia allora. Uno era questo di Andreotti, ambientato nella Roma di Pellegrino Rossi; l'altro, non meno bello, di Giorgio Amendola, «Una scelta di vita». Era la sua autobiografia, ma era più bello di un romanzo. Da questo punto di vista, in quella Roma in cui arriva il professor Pellegrino Rossi, che è il Ministro che deve morire, c'è una struttura quasi da giallo. Oltre ad avere ispirato un grande romanzo in quella Roma papalina eppur percorsa dal peggiore anticlericalismo, con Cicerùacchio (Angelo Brunetti), che il grande riformatore Pellegrino Rossi ucciderà alla Cancelleria, Andreotti cercava, quando Italia ed Europa erano ancora idee embrionali - eravamo a metà dell'Ottocento - le radici di una civiltà di convivenza, percorsa dal diritto costituzionale moderno, quello dei Benjamin Constant e dei Pellegrino Rossi, delle garanzie delle libertà. Parlo, insomma, di quelle che sarebbero state un secolo dopo le radici di quella Italia degasperiana di cui gli toccò essere grande protagonista. È vero, signor Presidente, la sua nomina a senatore a vita da parte del presidente Cossiga fu un alto riconoscimento di come anche la cultura della politica sia da rispettarsi come cultura autentica, come cultura con la «C» maiuscuola, il che, colleghi, vale per altri grandissimi esponenti della cultura della politica diventati senatori a vita, da Sturzo a Valiani, da Bobbio a Spadolini e non voglio trascurare né la cultura giuridica di Francesco De Martino né quella economica di Mario Monti. In Senato ad Andreotti toccò vivere momenti molto amari, ma da quei momenti seppe trarre considerazioni e riflessioni importanti e con grande generosità le volle mettere a disposizione di quest'Aula. Nel 2003, all'indomani di una sentenza della Cassazione che lo liberava da un incubo di dieci anni, il collega Andreotti chiese la parola per fatto personale e, come nella grande tradizione dei Parlamenti, anche di quello italiano (pensiamo a Spaventa, pensiamo a Minghetti), quell'intervento per fatto personale era un intervento per fatto generale, di straordinaria sensibilità, aderente alla vicenda politica del proprio Paese. Ad un certo punto Andreotti - lo ricordo con un brivido - rammentò come in un passaggio della sua sentenza si leggesse: «Inclinazioni verso il protagonismo giudiziario o al cinico perseguimento di possibili benefici, nella consapevolezza dell'importanza che sarebbe stata annessa dagli inquirenti ad un contributo che rafforzasse il quadro accusatorio a carico del senatore Andreotti». Era accaduto che quella pistola, la legislazione premiale, il meccanismo dei pentiti, che proprio Andreotti aveva voluto a disposizione del suo Paese, ad un certo punto era stata utilizzata contro di lui. Parole della sentenza, non valutazioni politiche o avvocatesche. Ricordo quell'intervento di Andreotti. Fu un dibattito molto bello; intervenne il senatore Angius, intervenne il senatore Schifani certamente, D'Onofrio (lo ricordo con particolare amicizia), e cosa venne fuori? Venne fuori che con quella sentenza non solo Andreotti ma l'Italia usciva da un incubo. Noi non dobbiamo pretendere che per gli uomini politici di alta responsabilità ci debbano essere particolari protezioni di favore. Ma quando dopo dieci anni vengono pronunciate delle sentenze che dicono che invece nei confronti di quegli uomini politici sono stati utilizzate particolari forme di sfavore, di azione giudiziaria ostile, appunto il meccanismo tremendo della legislazione antimafia, allora nasce la speranza che sentenze come quelle possano riabilitare anche la magistratura. L'amico Casini è qui; allora era deputato e io ero senatore: lui ed io non abbiamo mai avuto dubbi che l'innocenza di Andreotti sarebbe emersa, però c'è voluto tanto tempo. E allora, da questo punto di vista, un problema dei meccanismi fra giustizia e politica c'era e fece bene il presidente Pera a dare la parola ad Andreotti in quella occasione. Lo portò come fatto personale, con l'eleganza e la sciccheria di chi ama il Parlamento fino al punto di sapere come non possano esistervi fatti personali. Il rapporto fra giustizia e politica può essere organizzato, regolato e vissuto in tanti modi, ma il giacobinismo è il peggiore e da questo punto di vista una grande vicenda, politica e parlamentare, come quella di Giulio Andreotti, comprese le sue sofferenze e comprese le sue amarezze, è ancora un punto di riferimento per il futuro dell'Italia. Il nostro Gruppo, Grandi Autonomie e Libertà, si inchina commosso alla sua memoria, esprimendo particolare solidarietà ai familiari. [[Applausi dai Gruppi GAL, PD, PdL, SCpI, LN-Aut e Aut (SVP, UV, PATT, UPT)-PSI-MAIE.]]
ParlaMint-IT_2013-09-17-LEG17-Sed-103.u6	[[Domando di parlare.]] [[PRESIDENTE. Ne ha facoltà.]] Signora Presidente, Come Gruppo Per le Autonomie, PSI-MAIE, e in particolare come esponenti delle minoranze linguistiche, possiamo e intendiamo affermare come con Giulio Andreotti sia scomparso uno fra i più autorevoli protagonisti della storia repubblicana e colui che a ragione abbiamo sempre riconosciuto essere un punto di riferimento importante per le autonomie. Come già ricordato dalla Presidente, la sua storia politica ha avuto le proprie origini nel rapporto con Alcide De Gasperi, di cui fu segretario e collaboratore stretto già al momento delle trattative per l'Accordo di Parigi del 5 settembre 1946, stipulato con l'allora ministro degli esteri austriaco Karl Gruber, che costituisce la Magna Charta della nostra autonomia speciale, ossia quella della Regione Trentino-Alto Adige (Südtirol). Il senatore Andreotti ha guardato all'autonomia con il rispetto che è di coloro la cui storia politica ha le proprie ragioni e motivazioni costitutive nei principi costituzionali, che sono principi di garanzia e tutela che orientano le istituzioni e i soggetti politici in una democrazia parlamentare. Per questa ragione, noi possiamo affermare che egli sia stato parte della nostra storia, perché ha saputo operare affinché la prospettiva dell'autonomia fosse parte della Costituzione italiana nel 1947-1948, con l'articolo 6 riferito alle minoranze linguistiche e, ancor più, con l'articolo 116, che sancisce il rango costituzionale degli Statuti di autonomia. Ebbe un ruolo fondamentale anche nell'attuazione del cosiddetto pacchetto del 1969 e del secondo Statuto di autonomia del 1972. Ha sempre seguito con attenzione lo sviluppo delle trattative, che hanno avuto progressi significativi in particolare durante i periodi in cui il senatore Andreotti assumeva la guida del Governo. Nel 1992, grazie all'impegno dell'allora presidente del Consiglio Andreotti, si arrivò finalmente alla chiusura della vertenza internazionale con la Repubblica d'Austria con il rilascio ed il deposito delle note ufficiali presso le Nazioni Unite e presso il Consiglio d'Europa. Oltre a questo impegno politico in favore della nostra autonomia a Roma, ha seguito sempre con grande interesse da vicino la nostra questione: visitava quasi ogni anno il Sudtirolo, alloggiando a Merano presso i suoi amici, la famiglia Eisenkeil, nel loro albergo. Egli ha sempre sostenuto la centralità del Parlamento come organo fondamentale di una democrazia rappresentativa e di una politica non autoreferenziale. Le sue responsabilità di Governo, il suo ruolo politico non richiamano, come sarebbe superficiale affermare, ragioni di potere. Il suo patrimonio culturale e politico, come accade ormai raramente, è ragione di riflessioni il cui profilo non è affatto conservatore, ma di apertura intellettuale all'esigenza del dialogo, della mediazione come punto più elaborato di sintesi e non come momento diminutivo della vita politica. Tali qualità sarebbero state ancor più fondamentali dinanzi alle indispensabili riforme costituzionali e alla riforma della legge elettorale cui è chiamato oggi il sistema politico, nella fase più acuta della propria crisi rappresentativa. Il senatore Andreotti non ha mai aderito all'opinione, oggi così diffusa e così arbitrariamente riferita al sistema maggioritario, che differenti elaborazioni del pensiero politico siano la premessa alla delegittimazione delle posizioni antitetiche o differenti dalle proprie analisi. Al contrario, la diversità di opinioni è sempre stata la ragione, per Andreotti, della loro legittimità e del confronto quale atto di responsabilità nella politica e nella vita delle istituzioni. Il senatore Andreotti era inoltre uno dei promotori della costituzione del Gruppo per le Autonomie al Senato, avvenuta per la prima volta nel 2001. La sua adesione, anche in questa legislatura, al Gruppo che presiedo è stata la naturale conclusione di un percorso istituzionale, politico e culturale, nel quale il ruolo delle minoranze linguistiche e delle autonomie è sempre stato riconosciuto come essenziale da parte del senatore Andreotti. Il Senato della Repubblica, le istituzioni, il Paese non potranno non far ricorso al suo pensiero politico e alla sua cultura istituzionale come patrimonio indispensabile per le riforme costituzionali e parlamentari che il Paese attende. Nella sua visione della politica, la salvaguardia dei principi costituzionali e delle regole della democrazia parlamentare si è sempre coniugata con una indispensabile assunzione di responsabilità da parte delle forze politiche, perché la politica del dialogo, che egli ha sempre perseguito, non è mai stata concepita in modo conservatore ma come una evoluzione riformatrice della vita sociale e politica del Paese. [[Applausi dai Gruppi Aut (SVP, UV, PATT, UPT)-PSI-MAIE]] , PD e PdL. Congratulazioni).
ParlaMint-IT_2013-09-17-LEG17-Sed-103.u7	[[Domando di parlare.]] [[PRESIDENTE. Ne ha facoltà.]] Signora Presidente, come Gruppo Misto e componente SEL abbiamo voluto oggi partecipare a questa giornata di commemorazione, perché indubbiamente il senatore Giulio Andreotti è stato l'uomo politico che, più di ogni altro, ha legato il suo nome e la sua biografia alla parabola della Prima Repubblica italiana. Quel che si deve dire dell'uomo, cioè che la sua vicenda politica è fatta di grandi luci e grandi ombre; lo si può, a identica ragione, affermare a proposito della lunga fase politica di cui fu indiscusso protagonista. In quei decenni l'Italia è stata ricostruita dalle fondamenta sul piano economico, politico e anche etico: da Paese distrutto dalla guerra, intimamente piagato da vent'anni di dittatura e da una sanguinosa guerra civile, è stato portato a essere una moderna e democratica potenza industriale. In quegli stessi anni sono state costruite e protette ampie zone grigie, segnate da mai davvero chiarite connessioni con aree di potere legali e illegali e, nel quadro della guerra fredda, con operazioni segrete nazionali e internazionali tra le più torbide. In questo percorso bifronte, su cui non sta a noi esprimere un giudizio, che compete ormai alla storia, Giulio Andreotti è stato sempre al centro della scena. È stato l'uomo che più di molti altri ha contribuito alla ricostruzione, per esempio, dell'industria culturale italiana, ma è stato anche il sottosegretario alla Presidenza del Consiglio che, negli anni della Guerra fredda e della ricostruzione, cercava di esercitare una pressione stringente sui contenuti della cultura italiana in quei momenti anche di scontro politico e ideologico molto forte nel nostro Paese. È stato l'uomo di Governo sul quale, più di ogni altro, si sono addensati sospetti di coprire, in nome della ragione di Stato, le operazioni anche più oscure dei nostri servizi segreti, ma è anche stato il presidente del Consiglio che alcune di quelle manovre ha svelato pubblicamente. È stato tra i leader democristiani più ostili a ogni apertura a sinistra, ma è stato anche quello che, in una situazione grave per il Paese, non ha esitato ad assumere la guida dei soli Governi della prima Repubblica sostenuti anche dal Partito comunista. Nella contrapposizione tra i blocchi internazionali che segnava quell'epoca, Andreotti - lo sappiamo bene - non era certo equidistante; tuttavia, soprattutto negli anni Ottanta (e non solo), seppe impostare una politica estera mediterranea (e non solo mediterranea) lungimirante e autonoma, anche a costo di arrivare a momenti di tensione forti con gli alleati. Vorrei ricordare che l'ho conosciuto al momento della mia prima elezione, nel 2001: allora erano gli anni di discussione in quest'Aula e nelle Commissioni anche di scelte drammatiche per il nostro Paese e per il mondo (parlo dell'Afghanistan e dell'Iraq). Inviterei tutti a rileggere i suoi interventi, che sono il segno concreto ancora di una lungimiranza, soprattutto alla luce degli anni che sono passati, di quello che è accaduto e sta accadendo anche oggi a livello internazionale, di come lui abbia segnato una politica estera, che, purtroppo - ahimè - poi il nostro Paese non ha più saputo onorare, che era, appunto, equidistante e lungimirante. Lo ripeto: non sta a noi oggi esprimere un giudizio storico su Giulio Andreotti e sulla fase politica che lo vide sempre interprete di primo piano e regista. Qualcosa però si può oggi affermare con certezza: in nessuna fase della sua vita politica Andreotti fu guidato dalla cupidigia o dall'interesse privato. Sulla sua onestà nessuno ha mai avanzato dubbi. Si può e, anzi, si deve discutere la concezione della ragione di Stato, che per oltre sessant'anni ha indirizzato il suo agire politico, spesso portandolo a scelte che noi non abbiamo condiviso e abbiamo, anzi, combattuto allora e che certamente non fingeremo di condividere oggi. Ma non lo si può sospettare di aver adoperato la politica per fini diversi e di altra natura. Era figlio di un'epoca nella quale anche i più gravi errori si commettevano in nome della politica e non asservendo la politica ad altri scopi. Ripeto il riconoscimento per avere impostato alcuni capisaldi della nostra politica estera. Giulio Andreotti fu accusato di reati gravissimi, sia sul piano politico che su quello della biografia personale. Non ricordo, tuttavia, una sola dichiarazione nella quale si sia abbandonato ad accuse scomposte nei confronti della magistratura che muoveva quelle accuse. Si è difeso a spada tratta, per lunghissimi anni; mai, però, riparandosi dietro lo schermo della persecuzione politica; mai cercando di delegittimare un potere dello Stato per migliorare la propria situazione processuale. Non lo ha fatto quando quelle accuse sono state mosse. Non lo ha fatto nel corso dei processi, nei quali si è sempre difeso, ma dai quali non ha mai cercato di difendersi. Non lo ha fatto neppure dopo l'assoluzione, quando gli sarebbe stato certamente più facile. Di Andreotti noi siamo sempre stati rivali politici, diretti antagonisti. Non fingeremo, quindi, oggi di dimenticare quegli scontri, i dubbi, le critiche all'opacità del suo operato. Ma non permetteremo a quei dubbi e a quelle critiche di offuscarci al punto di negare i riconoscimenti e il rispetto che gli spettano di diritto. Vorrei, poi, aggiungere una nota personale: oggi il presidente Andreotti sarebbe molto contento, non solo per la commemorazione in sè, ma per l'intera giornata. Probabilmente ci accompagnerebbe con molta ironia, anche sui nostri interventi, ma per lui sarebbe comunque una giornata molto bella, perché la sua grande passione per una squadra di calcio oggi troverebbe soddisfazione, dal momento che la Roma, almeno in queste prime tre giornate, sta guidando il campionato, e so che a lui questo farebbe molto piacere. [[Applausi dai Gruppi Misto-SEL, PD, PdL e SCpI e della senatrice Anitori.]]
ParlaMint-IT_2013-09-17-LEG17-Sed-103.u8	[[Domando di parlare.]] [[PRESIDENTE. Ne ha facoltà.]] Signora Presidente, ringrazio le onorevoli senatrici e gli onorevoli senatori per essere così numerosi in questo momento. Ringrazio, altresì, la Presidenza perché la sua allocuzione ha già tratteggiato il profilo non solo storico, ma anche umano del presidente Andreotti, con le sue sfumature e con le sue ironie; peccato che non tutti lo abbiano capito, ma queste sono cose che capitano. Certamente il presidente Andreotti ha attraversato tutta la storia della Repubblica, con quella forma del far politica che arrivava da una cultura politica forte, in cui comunque era sempre presente il riconoscimento e il rispetto dell'avversario. L'ha attraversata facendo politica nel Governo, ma anche in un partito nel quale, in quella chiarezza dell'epoca, per cui si sapeva chi era l'avversario, era necessario trovare, proprio nel dialogo interno, la miglior linea per essere anche propositivi e vincitori, cosa che purtroppo oggi non sempre capita. Ha ragione la senatrice De Petris: penso che oggi il presidente Andreotti sarebbe contento di quello che sta succedendo in quest'Aula. Infatti, signora Presidente, oggi stiamo parlando di politica. L'occasione che ci offre il presidente Andreotti di parlare di lui ci consente di parlare di politica. Quello che ho sentito finora, infatti, rappresenta sicuramente un dibattito politico, che credo faccia bene a tutti noi. È il momento di recuperare anche certi ragionamenti. Il presidente Andreotti, tra l'altro, ha dato contributi importanti - lei li ha ricordati - in una storia lunghissima, però ci sono spunti che ancora oggi, forse, dovrebbero essere ripresi, per la loro grande attualità in questo momento. Mi ricordo, in particolare, quando pose sul tavolo degli Esteri quella sua originale visione del ruolo dell'Italia nel Mediterraneo, quell'apertura che fece in maniera coraggiosa, pur tanto contrastata, per esempio, al leader palestinese Arafat, dove cominciò il disgelo, in un momento drammatico della storia mondiale, che proprio allora raggiungeva il culmine. E lui immaginò che l'Italia dovesse avere in quel momento un ruolo diverso: guardare a Nord e guardare all'Europa. Fu firmatario del primo Trattato di Maastricht, in cui si prendeva l'impegno di andare a costituire qualcosa di più per questa Europa, ma guardando anche a quel Mediterraneo. E forse qualche insegnamento da quel ragionamento sarebbe ancora oggi attuale. Certo, il presidente Andreotti è stato anche oggetto di molta satira, tra cui un film in cui sicuramente la sua rappresentazione non è positiva, ma credo che poi ne abbia riso, e abbia riso in parte anche di quelli che lo hanno fatto, perché questa era la sua ironia. D'altra parte, era diventato l'immagine sintesi - come l'ha rappresentato lei, signora Presidente - di un periodo politico e forse di un potere che non era lui, ma un pezzo della nostra storia, cui hanno concorso tutti quelli che avevano in quell'epoca potere: maggioranza e opposizioni. È stato ricordato prima, ed è inutile ricordarlo nuovamente: lo sappiamo tutti. La sintesi è che sicuramente - l'avete detto tutti, e concordo con voi - abbiamo consegnato il giudizio alla storia. Noi non siamo forse oggi, essendo molti di noi anche in parte contemporanei del presidente Andreotti, in grado di dare un giudizio storico. Certamente è una figura insostituita, anche se qualcuno pensa di poterlo fare, per esempio nei rapporti importanti con il mondo cattolico. Non voglio dilungarmi molto, perché credo che oggi questo momento di politica non vada toccato con alcuna polemica. Voglio concludere semplicemente, signora Presidente, utilizzando due brevi frasi del presidente Andreotti per una riflessione comune. La prima è la sua affermazione sulla storia: «La storia è una cosa seria. Io appartengo alla cronaca». Penso che questo insegnamento vada raccolto anche da molti in quest'Aula, che non sono storia e non sono nemmeno cronaca. E poi un altro pensiero: un giornalista chiese al presidente Andreotti come mai di lunedì si presentasse alla Camera dei deputati a seguire la discussione generale, notoriamente non molto frequentata. Lui rispose: «mi sembra giusto che i giovani colleghi che intervengono non si sentano soli; e poi c'è sempre da imparare qualcosa da tutti». Credo che questo valga per molti che oggi pensano di essere dei leader, ma sono molto distanti dalla figura di Andreotti. [[Applausi dai Gruppi LN-Aut, PD, PdL e SCpI. Congratulazioni.]]
ParlaMint-IT_2013-09-17-LEG17-Sed-103.u9	[[Domando di parlare.]] [[PRESIDENTE. Ne ha facoltà.]] Signora Presidente, onorevoli colleghi, penso che sia veramente il caso di dire - mi associo alla collega De Petris - che sarà la storia a dare un giudizio compiuto di Giulio Andreotti, l'uomo che per oltre cinquant'anni ha rappresentato a tutti gli effetti l'Italia, lo Stato, le nostre istituzioni. Dalla collaborazione con De Gasperi, nei primi Governi del Dopoguerra, come Sottosegretario alla Presidenza del Consiglio, agli ultimi anni della sua vita in quest'Aula, con l'attenzione (che i colleghi della Lega - e mi ha fatto piacere - hanno ricordato) che ha mostrato sempre per tutti i colleghi, importanti o minori che fossero, per l'Aula del Senato e per le Commissioni parlamentari. Andreotti per tutti questi anni ha rappresentato e forse incarnato il potere nel nostro Paese. Grande statista per alcuni, sintesi dei vizi della peggiore politica per altri, ma da tutti un riconoscimento unanime: un uomo di straordinaria umanità, di grande intelligenza, di arguzia, di autoironia, di prestigio internazionale. Io voglio ricordarne solo alcuni aspetti, perché penso che un giudizio più compiuto dovrà essere evidentemente assai più meditato. Voglio ricordarlo non solo come un credente di profonda fede, ma anche come un cristiano impegnato in politica, espressione non solo della classe dirigente di questo Paese, ma anche del complesso e variegato mondo della Chiesa universale che ha nella Santa Sede la sua dimensione temporale. Sempre, in ogni missione, in ogni delicato compito che egli ha avuto, ha saputo tenere presenti gli interessi del nostro Paese e la dimensione della Chiesa universale, l'importanza che ha sempre colto, la grande opportunità per il nostro Paese di avere la Santa Sede in questo rapporto di specialità. Ogni atto della politica internazionale di Giulio Andreotti ha avuto come punto di riferimento dialogo, confronto, distensione internazionale, lavoro diplomatico per la libertà religiosa. Negli anni della Guerra fredda - lo ricordiamo perché, come lei ha giustamente detto, signora Presidente, già fin dai primissimi momenti del Dopoguerra è stato protagonista - non si è mai stancato di dialogare. Quando era quasi impossibile, quando c'erano muri di ferro ideologici e pratici fortissimi, è stato un riferimento sempre, tra russi e americani, tra israeliani e palestinesi, e in questa veste ha utilizzato non solo gli strumenti del Governo ma anche, a più riprese, le sedi parlamentari. Come Presidente della Commissione affari esteri della Camera, come Presidente dell'Unione interparlamentare fu anticipatore coraggioso di scelte discusse. Vorrei ricordare ai colleghi, a chi se l'è dimenticato, l'esordio nella diplomazia internazionale di Arafat, qui a Roma, nelle istituzioni parlamentari, alla Camera dei deputati, su invito del deputato semplice Giulio Andreotti, allora nella sua veste di presidente della Sezione italiana dell'Interparlamentare. Ricordo qualche anno fa a Ginevra, quando con un atto di squisita cortesia volle accompagnarmi nel giorno della mia elezione a Presidente dell'Unione mondiale interparlamentare: assistetti a una vera e propria processione di tutte le delegazioni nei banchi italiani; tutti avevano individuato la presenza di Andreotti e tutti, dai cubani ai venezuelani, agli israeliani, ai palestinesi, venivano per rendere omaggio a un uomo straordinariamente considerato a livello planetario. Da ciò - perché non voglio offuscare altri aspetti - si può capire quanto sconcerto nel mondo destò il processo di Palermo, le accuse di collusione con la mafia, e ancor più il processo di Perugia, in cui dovette difendersi dall'assurda accusa di essere mandante di un omicidio, successivamente caduta, come era naturale. Oggi però vorrei rendere omaggio al Presidente del Consiglio che indurì il carcere per i condannati di mafia. In realtà, se vogliamo storicizzare l'evento, egli fu trascinato nella polvere quando era diventato politicamente troppo debole per difendersi. Andreotti fu davvero l'emblema del potere democristiano declinante e della fine di una stagione, l'uomo che occorreva trascinare alla sbarra per far passare l'equazione giudiziaria secondo cui la storia d'Italia nel Dopoguerra era stata una storia criminale e non una battaglia, sia pure non priva di zone d'ombra, per affermare lo sviluppo economico e le regole della democrazia. Mi rivolgo ai colleghi dell'altro ramo del Parlamento, che in questi giorni hanno presentato una proposta, anche miei colleghi di partito, per l'istituzione di una Commissione monocamerale d'inchiesta sul rapimento e la morte di Aldo Moro: la storia è una cosa troppo seria per fare sceneggiate da film gialli o da fumetti. [[Applausi dai Gruppi SCpI e PD e della senatrice Rizzotti]] Cerchiamo di evitare di prendere il pretesto di ogni occasione per ricostruire la storia secondo suggestioni fallaci, finte, il più delle volte. Ebbene, in quella drammatica stagione giudiziaria, Giulio Andreotti fece emergere la sua grande coerenza istituzionale; in nessuna fase del suo calvario venne meno la fiducia verso lo Stato, la convinzione quasi fideistica nelle regole dello Stato di diritto, il rispetto per i suoi stessi implacabili accusatori. Per cinquant'anni ha rappresentato, senza mai esserne segretario, la Democrazia Cristiana, privilegiando la guida del Governo, la gestione ministeriale all'impegno diretto nel partito, con cui peraltro ebbe un rapporto non sempre facile. Tutti sappiamo che con i «cavalli di razza», Fanfani e Moro non sempre i rapporti di Andreotti furono semplici. Fu seguace di De Gasperi contro i «professorini» Dossetti e Fanfani. Fu a lungo animatore di un centrismo minoritario nel partito, protagonista del revival centrista con il Governo del 1972 con Malagodi e i liberali, ma in un secondo tempo Andreotti, capace di grandi conversioni politiche ma in realtà guidate dalla stella polare della Democrazia Cristiana e dello Stato, fu gestore della solidarietà nazionale, durante i giorni della drammatica fine di Aldo Moro. E poi, a lungo capace di intessere un dialogo con il Partito comunista italiano. Fu forse il meno ideologico dei « big » democristiani. E si narra, in realtà, che in ogni partito ci fossero uomini a lui vicini e comunque non immuni dal suo fascino politico, a destra come a sinistra. A lui si debbono straordinari aneddoti, e il nostro Presidente ne ha ricordati alcuni molto belli. Il più celebre: «Il potere logora chi non ce l'ha», fu per molti l'espressione più illuminante del suo tragitto politico. Ma Giulio Andreotti fu anche tante altre cose: il giovane cattolico fervente; l'infaticabile gestore di un consenso elettorale che lo radicava profondamente in Roma, questa città; l'uomo capace di parlare anche con l'ultimo elettore. Fu tra i più illustri tifosi della Roma Calcio, ma anche infaticabile latinista, amante di Marco Tullio Cicerone, letterato insigne, attore nel film «Il tassinaro» di Alberto Sordi ed anche uomo instancabile nel tessere relazioni con mille personalità del pianeta, fossero protagonisti della politica, uomini della cultura o grandi santi, come madre Teresa di Calcutta. Sarà la storia a dare un giudizio compiuto su Giulio Andreotti, che è stato l'Italia in questi cinquant'anni: l'Italia a cui si rimprovera, e giustamente, l'eccesso della spesa pubblica, ma anche l'Italia capace di dare grande impulso all'unità europea, firmataria dei Trattati di Maastricht; l'Italia della ricostruzione economica, della lotta al terrorismo; ma anche l'Italia meno nobile di tante contraddizioni politiche. Voglio terminare ricordando - era presente allora il presidente del Senato Grasso - il giorno del commiato a Giulio Andreotti, in una chiesa piena di tanti romani. Ho visto sì personalità della politica, dello Stato, delle istituzioni, ma ho visto soprattutto il popolo romano, il popolo che lo ha amato, molto, e che era lì quasi a dimostrare l'ansia di continuare il dialogo che con questo statista ha avuto dal 1948 in poi. Voglio dire a Giulio Andreotti, che, come ha ricordato la collega De Petris, ci seguirà senz'altro con molta ironia, che c'è chi, in quest'Aula, sente ancora vivo il distacco e sente la mancanza di questa grande personalità dell'Italia repubblicana. [[Applausi dai Gruppi SCpI, PD, PdL e Aut (SVP, UV, PATT, UPT)-PSI-MAIE.]]
ParlaMint-IT_2013-09-17-LEG17-Sed-103.u10	[[Domando di parlare.]] [[PRESIDENTE. Ne ha facoltà.]] Signora Presidente, colleghi, certamente la figura di Andreotti, come è stato ricordato in quest'Aula, è complessa: forse è la figura più complessa della storia del nostro Paese degli ultimi anni. Molti hanno ricordato tanti aspetti del suo agire politico. Ma c'è in questo Paese chi ha cercato di scavare e di approfondire gli aspetti che qua sono stati adombrati, più oscuri, della storia politica di un uomo che ha passato le stagioni terribili del nostro Paese, che non possiamo dimenticare: le stagioni delle stragi, la notte della Repubblica, le stagioni e le stragi di mafia. È stata la magistratura che ha consegnato il suo ritratto di Andreotti alla storia e che noi in quest'Aula non possiamo ignorare. La magistratura ha ritenuto - sono parole della magistratura - quanto segue: «Con la sua condotta (...) ha, non senza personale tornaconto, consapevolmente e deliberatamente coltivato una stabile relazione con il sodalizio criminale ed arrecato, comunque, allo stesso un contributo rafforzativo manifestando la sua disponibilità a favorire i mafiosi». La Corte ha ritenuto che sia stato «ravvisabile il reato di partecipazione alla associazione per delinquere» - dichiarato prescritto fino al 1980 - «nella condotta di un eminentissimo personaggio politico nazionale, di spiccatissima influenza nella politica generale del Paese ed estraneo all'ambiente siciliano, il quale, nell'arco di un congruo lasso di tempo, anche al di fuori di una esplicita negoziazione di appoggi elettorali in cambio di propri interventi in favore di una organizzazione mafiosa di rilevantissimo radicamento territoriale nell'Isola: a) chieda ed ottenga, per conto di suoi sodali, ad esponenti di spicco della associazione, interventi para-legali, ancorché per finalità non riprovevoli; b) incontri ripetutamente» - ripeto: incontri ripetutamente - «con esponenti di vertice della stessa associazione; c) intrattenga con gli stessi relazioni amichevoli, rafforzandone la influenza anche rispetto ad altre componenti dello stesso sodalizio tagliate fuori da tali rapporti; d) appalesi autentico interessamento in relazione a vicende particolarmente delicate per la vita del sodalizio mafioso; e) indichi ai mafiosi, in relazione a tali vicende, le strade da seguire e discuta con i medesimi anche di fatti criminali gravissimi da loro perpetrati in connessione con le medesime vicende». Signora Presidente, la Corte si sta riferendo in questo caso a due viaggi, che sono stati provati, fatti da Andreotti nella mia terra, in Sicilia, uno prima e uno dopo l'omicidio di Piersanti Mattarella: di quell'omicidio - dice la Corte - Andreotti ne ha discusso con i mafiosi prima che lo compissero, per impedire che lo compissero, e dopo, per rimproverarli per non avere seguito i suoi consigli. E nel mezzo nulla. Non si è rivolto alla magistratura. Non si è rivolto alle forze dell'ordine. Non ha fatto quanto un uomo potente come lui poteva per impedire questo delitto. Ha omesso - dice la Corte - di «denunciare elementi utili a far luce su fatti di particolarissima gravità, di cui sia venuto a conoscenza in dipendenza di diretti contatti con i mafiosi»; e ha dato - dice la Corte - «in buona sostanza, a detti esponenti mafiosi segni autentici e non meramente fittizi di amichevole disponibilità, idonei anche, al di fuori della messa in atto di specifici ed effettivi interventi agevolativi, a contribuire al rafforzamento della organizzazione criminale, inducendo negli affiliati, anche per la sua autorevolezza politica, il sentimento di essere protetti al più alto livello del potere legale». Signora Presidente, in quest'Aula è stato detto che Andreotti è l'Italia. Per molti, per milioni di italiani, Andreotti non è l'Italia: l'Italia era il generale Carlo Alberto Dalla Chiesa e Pio La Torre, non quest'uomo. [[Applausi dal Gruppo M5S.]]
ParlaMint-IT_2013-09-17-LEG17-Sed-103.u11	[[Domando di parlare.]] [[PRESIDENTE. Ne ha facoltà.]] Signora Presidente, è difficile intervenire dopo l'ultimo intervento. [[Applausi dal Gruppo PdLe del senatore Casini.]] [[Applausi ironici dal Gruppo M5S]] PRESIDENTE. Senatore Giovanardi, la prego di svolgere il suo intervento. Ma proprio per onorare il senatore Andreotti, devo innanzitutto dire che sono onorato e commosso di poterlo commemorare come uomo, perché l'ho conosciuto, come parlamentare e come servitore dello Stato. Ricordo innanzitutto la sua famiglia: sposato dal 1945 con Livia Danese, ha avuto quattro figli, due maschi e due femmine, come lei ha ricordato, e quattro nipoti fra cui uno porta proprio il suo nome. Una famiglia discreta, unita, che non ha mai fatto parlare di sé. Poi il Giulio Andreotti parlamentare, deputato e senatore dal 1946 al 6 maggio 2013, ininterrottamente per 68 anni. Si può dire che il Parlamento sia stata la sua seconda casa. Ha sempre garantito una presenza assidua ai lavori parlamentari. Amava il Parlamento, conosceva tutti i suoi abitanti, dall'ultimo dei commessi al Segretario generale, per non parlare dei colleghi, di cui ricordava tutto, anche se conosciuti negli anni quaranta e cinquanta, in tempi lontanissimi. Andreotti ha onorato il Parlamento anche nell'ambito della sua sterminata produzione di libri di successo, che hanno avuto decine di edizioni, compresa quella economica, fra cui il famoso libro «Onorevole stia zitto», che accompagnava i lettori a conoscere da vicino la vera vita del Parlamento. Non c'è dubbio (è stato ricordato da tanti colleghi): Giulio Andreotti è stato l'uomo di Governo italiano più conosciuto nel mondo, per tanti decenni, ma anche il più profondo conoscitore della macchina burocratica, dei Ministeri, degli uomini e delle donne che andavano a rappresentare lo Stato ai vari livelli. Tutto questo non sarebbe stato possibile se, dalle cinque del mattino sino a notte inoltrata, la giornata del senatore non fosse stata piena di incontri, di relazioni personali, dagli elettori che lo volevano incontrare e lo hanno sempre gratificato - è stato ricordato - con suffragi plebiscitari al tempo delle preferenze, perché apprezzavano anche la normalità di un uomo che frequentava le corse dei cavalli, tifava per la Roma, amava giocare a carte, collezionava francobolli, come altri milioni di italiani, dalle persone più umili fino ai capi di Stato che doveva incontrare per ragioni protocollari. Nella giornata di Andreotti c'era spazio per tutti. Ma poiché le ore sono quelle che sono, chiunque abbia frequentato il Parlamento, i congressi di partito, i convegni, avrà ben presente che Giulio Andreotti, che di solito arrivava per prima (il collega Caliendo mi ha ricordato poc'anzi che anche negli ultimi tempi della sua attività senatoriale, quando lui arriva in Commissione Andreotti c'era già) e si sedeva per partecipare diligentemente ai lavori, occupava contemporaneamente il tempo sbrigando corrispondenza, con quella grafia minuta di una volta, come sanno tutti coloro che hanno avuto modo di scriverli e hanno ricevuto una sua immancabile risposta personale. Il partito, la Democrazia Cristiana, è stato sicuramente il suo esclusivo amore politico, da quando è nata a quando è morta nel 1994. Per cinquant'anni Andreotti, insieme a grandi personaggi come De Gasperi, Moro, Fanfani, agli occhi del mondo e soprattutto degli italiani, ha rappresentato i vizi e le virtù di quel grande partito. Giulio Andreotti, in questo caso uomo di partito, nella prefazione di un libro recente edito nel 2011, dal titolo: «DC. Il partito che fece l'Italia», aveva scritto: «La Democrazia Cristiana ha rappresentato per me (...) l'invito costante a considerare non occasionale ciò che accade giorno dopo giorno, come tanti fatti slegati tra loro; ma anzi a considerare tutto come correlato, come attraverso una tela di ragno che ti consente di cogliere il senso profondo delle cose che accadono e che passano». Ed ancora, sempre in quel libro, con parole di grande attualità: «Una lezione che emerge dalla storia della DC, e che può valere anche oggi, è che senza un punto di riferimento che vada oltre l'occasionale, il contingente, è quasi impossibile creare un nuovo soggetto politico». E ancora: «Se manca la base morale, direi anche spirituale, è difficile essere poi capaci di attrarre la gente e in particolare i giovani». Indro Montanelli scriveva, ironicamente, che mentre Alcide De Gasperi, che come Andreotti partecipava alla messa tutte le mattine, si recava in chiesa per parlare con Dio, Andreotti invece parlava con il prete. In realtà, io credo, avendolo conosciuto, che questa battuta vada rivisitata e vada corretta nel senso che Giulio Andreotti, come la sua intensa religiosità ha sempre dimostrato, riusciva a parlare sia con Dio che con i preti. Difetti ed errori nell'uomo e nello statista? Sfido chiunque, anche qualche collega Torquemada, a non trovarne a chi è stato (lo ricordo per completezza): sette volte Presidente del Consiglio, con le formule più diverse; otto volte Ministro della difesa; cinque volte Ministro degli esteri; tre volte Ministro delle partecipazioni statali; due volte Ministro delle finanze e poi, ancora, Ministro del bilancio e Ministro dell'industria, Ministro del tesoro, Ministro dell'interno (il più giovane della storia repubblicana, a soli 34 anni), Ministro dei beni culturali e Ministro delle politiche comunitarie. Certamente, malgrado questa enorme responsabilità, in tutta la sua vicenda politica e umana Andreotti non ha mai rinunciato a quello spirito romano che ne alimentava, da una parte, la straordinaria vena di umorismo un po' disincantato e, dall'altra, lo scetticismo un po' fatalista di chi è nato in un luogo che ha più di 2.000 anni di storia e che nella storia ha visto svilupparsi le vicende più intricate e contraddittorie. E credo che solo nella città eterna, solo a Roma, un uomo politico potesse essere così popolare da essere affettuosamente e maliziosamente soprannominato «Divo Giulio», «zio Giulio», «Belzebù» e «Papa nero». Ma, attenzione: la sua visione cattolica della politica, contraria al perfettismo, ma ben radicata nella convinzione che le debolezze umane e il peccato originale non consentiranno mai di costruire il Paradiso su questa terra, lo portava a coltivare quello spirito di tolleranza che ha contribuito a fargli subire anni e anni di tormenti giudiziari. Come hanno detto tanti colleghi e la stessa Presidente, su questa dolorosa fase della sua vita sarà la storia a giudicare, comprese le amicizie e le frequentazioni politiche con ambienti a rischio. Ricordo però che anche allora, anche in quei periodi così difficili, non sono mancati significativi gesti di solidarietà, come quello compiuto da Papa Giovanni Paolo II che, per gli 80 anni del senatore a vita, gli fece pervenire questo messaggio: «(...)auspico che le prove e le sofferenze, su di Lei riversatesi in questi ultimi tempi possano, nei misteriosi disegni della Provvidenza, rivelarsi fonte di bene per la Sua persona e per l'intera società italiana». Quello che però si può dire, senza tema di essere smentiti, è che mai nessun Governo, come quelli da lui presieduti, ha fatto tanto in termini di provvedimenti punitivi nei confronti della mafia, quando lo Stato finalmente si è reso conto del pericolo mortale che questa associazione criminale rappresentava - e continua a rappresentare - per le nostre istituzioni democratiche. Mi rendo perfettamente conto - e concludo - che è impresa temeraria riassumere in dieci minuti il profilo di un personaggio che ha caratterizzato la storia politica italiana dalla prima metà del secolo scorso sino ai primi dieci anni del terzo millennio. Credo però che sia giusto ricordarne, infine, l'affabilità, la cortesia e la disponibilità che ha sempre dimostrato nei confronti dei colleghi di ogni schieramento politico e rinnovare le condoglianze ai familiari qui presenti, che saluto, immaginando Giulio Andreotti che ci guarda da quel Paradiso in cui ha sempre creduto, anche se ironicamente ringraziava Dio per le tante proroghe che gli aveva concesso per arrivarci senza fretta. [[Applausi dai Gruppi PdL e SCpI.]]
ParlaMint-IT_2013-09-17-LEG17-Sed-103.u12	[[Domando di parlare.]] [[PRESIDENTE. Ne ha facoltà.]] Signora Presidente, delineare un ritratto, per quanto conciso, di una personalità controversa e discussa come quella di Giulio Andreotti - certamente il personaggio più longevo della storia politica italiana dei decenni successivi alla Seconda guerra mondiale - costituisce un'impresa ardua da affidare alla ricerca degli storici. Essi potranno così, sine ira ac studio, definire i tratti salienti di una presenza che ha certamente lasciato un'impronta rilevante nella vicenda dell'Italia contemporanea, come ha giustamente sottolineato nell'occasione della scomparsa il presidente Giorgio Napolitano. Per quel che mi riguarda, vale l'impegno di una commemorazione, cioè di un ricordo pubblico che, se da un lato sconta passioni tuttora non spente e una distanza critica non ancora colmata, dall'altro evoca la responsabilità di un giudizio rispettoso ed equanime, ispirato ad equilibrio e moderazione. Per quanto, infatti, la sua vita sia stata ininterrottamente illuminata dai riflettori (la sua vita pubblica dico, perché quella privata e famigliare è stata da lui protetta con assoluta discrezione e non è mai tracimata, come spesso avviene), per quanto le sue battute e i suoi motti siano a pieno titolo entrati nel lessico della politica, appartenendo all'espressività corrente degli italiani, la personalità di Giulio Andreotti resta per molti versi insondabile, spesso a diretto contatto col mistero che ne ha avvolto passaggi e sviluppi salienti, di frequente legati a pagine non ancora scritte compiutamente, né sufficientemente svelate della storia nazionale. C'è tuttavia un tratto unificante che tiene insieme politica, psicologia, religiosità, costume e pulsioni del personaggio. Lo ha individuato nitidamente il nostro collega, storico di vaglia, Miguel Gotor, quando ha sottolineato che «Andreotti si inscrive a pieno titolo dentro una tradizione di realismo politico di origine cattolico controriformata e, in particolare, nella specifica variante della dottrina della ragion di Stato ecclesiastica, di cui è stato l'ultimo interprete novecentesco, il più abile e raffinato». Dunque, per affermare la ragion di Stato, la politica come arte del governo, come trama intessuta di rapporti e di relazioni, come oculata, cauta e avveduta gestione del potere in cui nulla è sottratto al calcolo, alla valutazione di costi e benefici, una sorta di vertigine della ragione strumentale. Al di là di ogni demonizzazione, il luogo in cui, come ha scritto Nietzsche, bisogna «lavarsi le mani con l'acqua sporca» e tenere ben ferma la bussola di orientamento al fine: al fine che per lui è l'interesse nazionale definito da un limite invalicabile. Esso può consentire, sì, strappi, compromessi, intese col nemico, ma a patto di non essere varcato: vale a dire, per Andreotti, l'equilibrio atlantico. Insomma, l'interesse di un Paese da stabilizzare, alle prese come si trova per interi decenni con una guerra civile ad alta intensità politica, diviso tra pulsioni d'ordine revanchiste e ansie sovvertitrici, in alcuni frangenti ben al di là della presenza organizzata del più forte e solido partito comunista dell'Occidente. Da qui, delle tante figure della Democrazia Cristiana (il partito cattolico e anticomunista, il partito americano occidentale ed europeo, il partito nazionale keynesiano, il partito della mediazione pura, il partito centrale e centrista) Andreotti, che dalla DC paradossalmente non ha mai ricevuto incarichi di partito, si fa interprete di lunga durata, nell'esercizio di reiterati incarichi di Governo (Sottosegretario, Ministro, ben sette incarichi da Presidente del Consiglio), del partito-Stato, crocevia di una complessità tutta italiana che incrocia Vaticano e Stati Uniti, mondo arabo e questione ebraica, terrorismo e servizi segreti, poteri occulti e trame mafiose. Dunque, il tratto a mio avviso più rimarchevole, di ogni altro più distintivo: Andreotti uomo di Governo più che uomo di Stato o di partito, come lo furono di converso De Gasperi e Moro, e uomo di Governo capace di raccogliere attorno a sé forze eterogenee, componenti anche minoritarie e di tradurle in una forza grazie ad una conduzione sapiente, ad una tattica duttile, priva di pregiudizi, capace di piegare il corso delle cose, degli avvenimenti, all'obiettivo politico del Governo, quel governo che «logora chi non ce l'ha». Un modello, questo, invalso per tutto l'arco temporale della guerra fredda e che deriva da un impianto geopolitico in cui Andreotti è perfettamente a suo agio, lui sempre coerente e identico a se stesso, quasi una raffigurazione - ha osservato il filosofo Emanuele Severino - «dell'immutabilità dell'essere», oltre all'apparenza cangiante del divenire: del divenire del primato democristiano, del succedersi alternante delle alleanze che tuttavia non possono mutare lo status quo o, tanto meno, snaturare l'involucro democratico. Fino al punto di sostenere «io sono postumo di me stesso», quasi a riconoscere nel ventennio caratterizzato dalla supremazia berlusconiana la propria irrilevanza, se non come espressione di un'Italia moderata, superata, sì, dalle accelerazioni della modernità, ma pur sempre incline a riscrivere la propria autobiografia. Il meglio di sé, della sua abilità non disgiunta da una visione, Andreotti l'ha dato al Ministero della difesa, guidato per lunghi periodi dalla fine degli anni Cinquanta e sino al 1974, nonché al Ministero degli affari esteri, tenuto per ben cinque volte. Qui è dato riconoscere un ruolo quasi demiurgico per l'assunzione di una funzione di equilibrio da interlocutore privilegiato in quanto garante, attraverso una fitta trama di relazioni diplomatiche e i rapporti istituiti con i diversi apparati dello Stato italiano e stranieri, soprattutto statunitensi, di un argine che sa riconoscere ambiti di iniziativa e limiti d'azione ben definiti, riconducibili ad una circoscritta autonomia, ad una sorta di «sovranità limitata» nel quadro internazionale e in un mondo ancora bipolare, non multilaterale e non globalizzato. Un mondo rispetto al quale l'Italia e l'Europa occidentale sono sentinelle avanzate di un'intera civiltà. La sua è una gestione realistica che sa coniugare scelta atlantica ed europeistica agli interessi preminenti del Paese, pur in presenza di una situazione che non lascia spazi di manovra o molte alternative rispetto ai blocchi in cui il mondo è diviso: senza forzature, ma rivendicando una maggiore presenza dell'Italia nello spazio mediterraneo ed esaltando una vocazione mediorientale, non semplicemente frutto di una collocazione geografica o della necessità di assicurare al Paese l'indispensabile approvvigionamento energetico, quanto esito ad un tempo della volontà pervicacemente perseguita di affermare un ruolo quasi arbitrale e regolatore in zone di influenza rispetto alle quali Francia e Gran Bretagna appaiono in crescenti difficoltà, nonché di assegnare all'Italia il compito di aggregare un polo arabo favorevole ad una soluzione negoziata del conflitto con gli israeliani, facendosi insomma protagonista di una prospettiva di pace. In effetti, è possibile riconoscere un'interdipendenza tra la politica estera andreottiana e le vicende che lo hanno visto per molte stagioni al centro del sistema politico italiano. Anche qui non semplicemente per affermarsi come perno di un sistema di potere, pur sempre da ricondurre con scaltrezza all'insostituibilità della propria persona, ma al fine di gestire, da un lato, la conventio ad escludendum del PCI e, dall'altro, la pregiudiziale antifascista operante nell'arco costituzionale come leve di una politica rispondente alla volontà di riprodurre gli umori prevalenti nell'elettorato e finalizzata a confermare nel tempo l'inamovibilità della Democrazia Cristiana come asse fondante la Repubblica dei partiti. Gli si riconosce, dunque, una capacità di sparigliare continuamente le carte, perseguendo di volta in volta posizionamenti tra loro opposti, ora in direzione della destra, ora in direzione della sinistra, a cui più che l'abilità quasi anguillesca o, come qualcuno ha detto, luciferina con la quale Andreotti si sottrae ad ogni appropriazione, va addebitata una visione statica, tolemaica dello sviluppo politico e non certo la mancanza di un disegno o di una determinazione coerente rispetto ai propri convincimenti, a quegli assunti da cui ha preso le mosse il suo impegno sin da giovanissimo. Così negli anni del centrismo prima, del centrosinistra poi, della solidarietà nazionale in seguito, del preambolo successivamente. Resta da dire delle vicende giudiziarie, delle accuse infamanti, dei processi in cui si è trovato coinvolto in rapporto a vicende inquietanti di mafia e di malaffare, vicende che, rotolando su di lui come macigni, intrecciano tortuosamente criminalità e politica. Scostandomi dal testo scritto dico al collega Giarrusso con assoluta tranquillità, e più dal punto di vista dello storico che non del politico, che ridurre la vicenda di Andreotti alla vicenda giudiziaria è del tutto fuorviante. [[Applausi dai Gruppi PD, SCpI, Aut (SVP, UV, PATT, UPT)-PSI-MAIE, GAL e PdL.]] Al di là, tuttavia, degli esiti giudiziari che comunque proiettano lunghe ombre non dissipate, dicendo di un groviglio quasi inestricabile fatto di spregiudicatezza e collusione, di un gorgo prodotto da correnti sotterranee e melmose, resta esemplare l'imperturbabilità di una difesa ostinata e pugnace, condotta nel processo e non contro il processo, come ancoraggio estremo all'impersonalità della norma e come affidamento ultimo a un giudizio superiore, là dove, direbbe il Manzoni, «può esser gastigo, può esser misericordia». Certamente la pubblicistica militante e di parte non ha risparmiato epiteti e denominazioni corrosive a Giulio Andreotti, sino ad infierire persino sulla conformazione del suo fisico e sulle modalità del suo portamento. Lungi, tuttavia, dal tracciare un giudizio persuasivo o dal delineare un bilancio soddisfacente del suo operato, tutto questo rimanda alla necessità di un lavoro di approfondimento e di scavo che non potrà certamente essere portato a compimento da una storiografia parlamentare, peraltro inesistente. Né ci si potrà accontentare di sintesi certamente efficaci e persino fulminanti: «Andreotti, il politico vaticano e romano», «Andreotti, l'incrocio tra un mandarino cinese e un cardinale settecentesco», «Andreotti, un potente generale dei gesuiti del diciottesimo secolo», «Andreotti, un ministro esterno», interpretazioni quanto riduttive e parziali, almeno sino a quando non saremo capaci di fare i conti con la nostra storia, di leggerla finalmente in forma relazionale e sistemica, come caratterizzata da vizi e virtù che appartengono agli uni e agli altri, fino a quando non cesserà la disposizione ad assolvere noi stessi e a consegnare l'avversario alla damnatio memoriae, cedendo alla tentazione fuorviante di una storia giustiziera e di una politica vendicatrice. [[Applausi dai Gruppi PD, PdL, SCpI, Aut (SVP, UV, PATT, UPT)-PSI-MAIE) e GAL e della senatrice De Petris. Congratulazioni]] [[PRESIDENTE. Ha chiesto di intervenire il rappresentante del Governo. Ne ha facoltà.]]
ParlaMint-IT_2013-09-17-LEG17-Sed-103.u13	Signora Presidente, senatori, a nome del Governo mi associo a questa solenne commemorazione di Giulio Andreotti, protagonista assoluto della Repubblica, tanto criticato quanto amato. La Presidenza dell'Assemblea del Senato e gli interventi pronunciati hanno già rappresentato biografia, cronografia, profilo storico e umano del presidente And'ti. A me l'onore di alcune considerazioni sull'uomo di governo più longevo della storia della nostra Repubblica, ma anche il più grande sostenitore e difensore della centralità del Parlamento. È doveroso ricordare la sua grande disponibilità al dialogo e quella straordinaria capacità di essere, per linguaggio e stile, segnati da un'intelligente e sottile ironia, in sintonia con generazioni a lui tanto distanti. Mi tornano in mente gli incontri con i giovani, con i giovani studenti a cui lui partecipava con gioia, sempre con l'atteggiamento particolare di chi aveva ancora da imparare. Mi torna in mente anche quella sua capacità di rispondere con pacatezza, sempre, senza mai apparire debole. Non aveva bisogno di gridare per essere ascoltato perché erano i contenuti a prevalere sul tono della voce. Ed è interessante, in questo particolare momento storico e politico che stiamo attraversando, ricordare uno stralcio di un'intervista che a lui fece Oriana Fallaci, che chiese: «Ma lei non si arrabbia mai?». E lui rispose: «La gente che alza la voce e addirittura dice brutte parole mi dà un tale fastidio. Se uno è convinto di qualcosa non ha mica bisogno di battere i pugni sul tavolo, sudare, eccitarsi. In Italia c'è una tradizione di polemica clamorosa, gridata». E poi concluse: «Gioco poco, scommetto poco, ma in genere vinco». Con lui è scomparso uno statista che ha segnato le fasi più importanti della storia politica e istituzionale del dopoguerra e negarlo significa non riconoscere la storia della nostra Patria. Un vero uomo di Stato che ha contribuito con la sua vivida intelligenza, con la sua profonda cultura, con la sua coerenza e i valori del cattolicesimo popolare, con le sue capacità di uomo di governo, quasi sempre in ruoli fondamentali, a far rinascere l'Italia fin dai primi Governi De Gasperi, a rafforzare la democrazia parlamentare e la visione europea dell'Italia, a tenere ben ferma l'azione di governo in anni terribilmente segnati dal terrorismo. Giulio Andreotti è stato per anni punto di riferimento per tanti iscritti ed elettori democristiani, ma spesso ha operato all'interno del partito, più con un'azione unitaria che non di frazione a vantaggio della propria corrente, e questo gli è sempre stato riconosciuto anche dai suoi rivali interni. Concludo esprimendo ancora una volta la vicinanza del Governo alla famiglia e agli amici del senatore Giulio Andreotti, uomo tanto intelligente da potersi permettere il lusso di non esibirlo. [[Applausi dai Gruppi PD e PdL.]]
ParlaMint-IT_2013-09-17-LEG17-Sed-103.u14	Salutiamo la famiglia e gli illustri ospiti che hanno seguito la commemorazione di Giulio Andreotti. [[L'Assemblea si leva in piedi. Applausi.]]
ParlaMint-IT_2013-09-17-LEG17-Sed-103.u15	L'ordine del giorno reca la discussione del disegno di legge n. 1014. Ha facoltà di parlare il presidente della 7ᵃ Commissione permanente, senatore Marcucci, per riferire sull'andamento dei lavori della Commissione stessa.
ParlaMint-IT_2013-09-17-LEG17-Sed-103.u16	Signora Presidente, per il numero degli emendamenti presentati, la discussione si sta prolungando. Quindi, chiediamo che l'inizio dell'esame del decreto-legge all'ordine del giorno venga rinviato a domani mattina alle ore 11, in modo che ci possa essere il tempo per concludere i lavori in serata o in nottata, con un ulteriore margine domani mattina per affrontare eventuali evenienze. La richiesta che formulo dunque alla Presidenza è di rinviare l'esame del disegno di legge n. 1014 a domani mattina, alle ore 11.
ParlaMint-IT_2013-09-17-LEG17-Sed-103.u17	Allo stato di quanto rappresentato dal presidente Marcucci e al fine di consentire alla 7ᵃ Commissione permanente di terminare i propri lavori sul decreto-legge, la seduta antimeridiana di domani avrà inizio alle ore 11, anziché alle ore 9,30.
ParlaMint-IT_2013-09-17-LEG17-Sed-103.u18	[[Domando di parlare.]] [[PRESIDENTE. Ne ha facoltà.]] Signora Presidente, ho l'obbligo di rendere nota a lei e ai colleghi senatori una grave situazione che la mia città, Sulmona, nel cuore dell'Abruzzo, sta vivendo in queste ore. Gli avvocati del foro di Sulmona hanno deciso di iniziare lo sciopero della fame per protestare contro il riordino della geografia giudiziaria, che prevede la soppressione anche del tribunale di Sulmona. Ciò che seriamente mi preoccupa è che questo sciopero, così come è stato deliberato, sarà ad oltranza e si interromperà solo quando il Ministro della giustizia verrà a Sulmona per rendersi conto del grave danno che le comunità del vasto comprensorio, per lo più montano, subirebbero con la soppressione del tribunale. Invito quindi, attraverso quest'Aula, il ministro Cancellieri a prendere a cuore al più presto la mia istanza, supportata dalle istituzioni locali e da una vera e propria catena umana. Tutto questo per evitare serie e irrimediabili conseguenze. [[Applausi del senatore Razzi.]]
ParlaMint-IT_2013-09-17-LEG17-Sed-103.u19	[[Domando di parlare.]] [[PRESIDENTE. Ne ha facoltà.]] Signora Presidente, vorrei segnalare a lei e all'Assemblea due fatti gravissimi. La scorsa settimana, esattamente lunedì, nella mia città, Brescia, un gazebo di propaganda politica predisposto dai nostri militanti è stato attaccato dai soliti noti. Ma questo è il fatto meno grave. Venerdì sera il segretario cittadino del nostro movimento stava tranquillamente passeggiando nel centro di Brescia quando è stato assalito e picchiato selvaggiamente semplicemente perché segretario di sezione della Lega Nord. Ora signora Presidente, comincio ad essere un po' arrabbiato, e non uso un'altra parola. Quando si parla di «politicamente corretto» e magari qualcuno sbaglia una parola ci si indigna, mentre non ci si indigna più se il segretario locale di un partito viene picchiato per strada. Questo è il problema! [[Applausi dai Gruppi LN-Aut, PdL e M5S.]] Sappiamo che spesso di tratta dei soliti noti, quelli che vanno in trasferta in Val di Susa, quelli che buttano le bombe carta in altre situazioni. La cosa che mi infastidisce di più, però, è che a livello nazionale diventa un caso una parola sbagliata e non la violenza ai danni del rappresentante di un partito. [[Applausi dai Gruppi LN-Aut.]]
ParlaMint-IT_2013-09-17-LEG17-Sed-103.u20	Credo sia importante che sia le parole, ma soprattutto gli atti di aggressione siano totalmente banditi. Quindi, per quanto riguarda la Presidenza, c'è solidarietà al segretario cittadino della Lega Nord che è stato aggredito.
ParlaMint-IT_2013-09-17-LEG17-Sed-103.u21	[[Domando di parlare.]] [[PRESIDENTE. Ne ha facoltà.]] Signora Presidente, sono sollecitato a intervenire dalle dichiarazioni del senatore Volpi. Si tratta di dichiarazioni che portano alla luce un episodio di teppismo che si è consumato nella mia città ai danni del segretario cittadino del partito della Lega Nord. E quindi, avendo avuto in passato responsabilità di un certo peso nella conduzione amministrativa della vita pubblica di Brescia, non posso che manifestare la mia solidarietà al collega Volpi e associarmi nella denuncia di un modalità di lotta politica che è assolutamente inaccettabile ed è del tutto esecrabile. [[Applausi dai Gruppi PD, PdL e LN-Aut.]]
ParlaMint-IT_2013-09-17-LEG17-Sed-103.u22	[[Domando di parlare.]] [[PRESIDENTE. Ne ha facoltà.]] Signora Presidente, lo scorso 9 settembre il gip di Taranto ha emanato un provvedimento, ponendo sotto sequestro preventivo beni immobili e disponibilità finanziarie per quasi un miliardo di euro del gruppo Riva. Nei giorni successivi la proprietà del gruppo ha deciso l'immediata chiusura dei sette stabilimenti al di fuori del perimetro dell'Ilva e già il pomeriggio di giovedì scorso gli operai che si apprestavano ad andare al lavoro al secondo turno hanno trovato i cancelli chiusi. Dunque, dallo scorso giovedì ci sono 1.400 operai che si ritrovano senza posto di lavoro, senza uno stipendio e senza alcun ammortizzatore sociale. I sette stabilimenti sono situati tutti al Nord: uno in provincia di Cuneo, nella Regione Piemonte; uno a Verona, in Veneto; ben cinque nella Regione Lombardia: tre in provincia di Brescia, uno in provincia di Varese e l'ultimo in provincia di Lecco, la mia provincia. Il Governo si è già mosso e nelle ultime ore c'è un rimpallo tra il gip di Taranto e la proprietà. Quello che è un dato di fatto è che, comunque, 1.400 operai non stanno lavorando. In quei sette stabilimenti non c'è alcuna emergenza ambientale; anzi, sono stabilimenti con la produzione in crescita e i competitori esteri del settore siderurgico in questo momento stanno ridendo perché viene a mancare un loro concorrente. Il Gruppo della Lega Nord, proprio oggi, ha presentato un'interpellanza urgente al Ministro dello sviluppo economico e al Ministro del lavoro e delle politiche sociali, con cui si chiede se intendono, e in che modo, operare e adoperarsi per l'adozione di misure immediate, urgenti ed efficaci che consentano il ripristino delle condizioni operative ed economiche del gruppo Riva, al fine di tutelare i lavoratori, ma anche per consentire la ripresa della normale attività aziendale di un settore produttivo che è considerato strategico per la competitività del nostro Paese.
ParlaMint-IT_2013-09-17-LEG17-Sed-103.u23	[[Domando di parlare.]] [[PRESIDENTE. Ne ha facoltà.]] Signora Presidente, mi richiamo a quanto detto dal collega della Lega Nord sulla questione dell'Ilva. È veramente un assurdo: c'è il lavoro, ci sono gli operai che possono lavorare e li si deve mettere in cassa integrazione. Tra l'altro, siccome la cassa integrazione ha pochi fondi, perché purtroppo è stata strausata in questo periodo, si rischia di sottrarla a chi ne avrebbe veramente bisogno per sopravvivere, perché la si destina a questo scopo. Vorrei sollecitare il Governo, nelle persone del Ministro dello sviluppo economico, del Ministro del welfare e del Presidente del Consiglio, se del caso, di esaminare la questione. Abbiamo convertito in legge un decreto: se è necessario se ne presenti un altro, ma non possiamo permetterci di assistere ad una beffa così grande, non solo per i lavoratori, ma per l'intero Paese, perché poi tutta l'economia ne perde. Prego la Presidenza di farsi interprete della necessità di trovare una soluzione a questo problema, dichiarando la disponibilità a esaminare un decreto-legge, anche rapidamente, se fosse indispensabile per porre fine a questa questione. [[Applausi dal Gruppo PdL e del senatore Airola.]]
ParlaMint-IT_2013-09-17-LEG17-Sed-103.u24	Grazie a lei, senatore Carraro. Ci faremo interpreti della sua esigenza.
ParlaMint-IT_2013-09-17-LEG17-Sed-103.u25	[[Domando di parlare.]] [[PRESIDENTE. Ne ha facoltà.]] Signora Presidente, intervengo perché il 20 settembre di tre anni fa - era il 2010 - fu barbaramente ammazzata una donna. Il caso destò molta emozione nel Paese: questa donna si chiamava Teresa Buonocore. Io l'ho conosciuta personalmente, era mia concittadina. Teresa Buonocore aveva 51 anni e venne assassinata mentre andava al lavoro, in una zona che si chiama il Ponte dei Francesi (è la zona dello svincolo del porto di Napoli, a ridosso della città di Napoli e della città di Portici). Questa donna aveva avuto il torto di difendere la figlia minorenne abusata sessualmente da un pedofilo che era stato condannato già in un primo processo e che successivamente è stato riconosciuto colpevole quale mandante dell'uccisione di Teresa Buonocore. Questa persona, condannata all'ergastolo dalla corte d'assise di Napoli, ha potuto usufruire di un servizio notarile mentre era detenuta. Il 21 gennaio 2012 un notaio, dopo essere stato autorizzato, previa richiesta rivolta alla corte d'appello di Napoli, alla quinta sezione e al gip dell'ufficio 26, è entrato nell'istituto penitenziario in cui era detenuto il mandante dell'omicidio, già condannato per reati di pedofilia. In quella occasione è riuscito a far firmare una procura speciale al detenuto, che è stato poi - ripeto - condannato all'ergastolo quale mandante dell'uccisione di Teresa Buonocore. Quando, in corte d'assise, Perillo è stato riconosciuto colpevole, è stata decisa una provvisionale di 200.000 euro come risarcimento del danno nei confronti delle due figlie minorenni di Teresa Buonocore ed è stato stabilito l'ammontare di quanto dovuto alle parti civili. Nel giugno 2012 i procuratori speciali del condannato hanno però venduto i suoi beni immobili. Intervengo, quindi, non solo per commemorare la figura di questa straordinaria donna che ha anteposto la difesa della figlia alla propria vita, ma anche per segnalare, approfittando della sua Presidenza, senatrice Fedeli, un ulteriore caso di malagiustizia nel nostro Paese: le parti civili non saranno risarcite, perché si è consentito a un detenuto già condannato per reati gravissimi di poter usufruire di un servizio notarile nell'istituto di pena in cui era recluso, consentendo così la scomparsa dei beni immobili, venduti dal fratello e dalla moglie quali procuratori speciali. Il mio vuole essere non solo il ricordo di Teresa Buonocore, ma anche il ricordo di una donna che credeva nello Stato e nella giustizia. Mi appello a quest'Assemblea e alla sua sensibilità di Presidente affinché questo caso di malagiustizia possa, in un momento in cui si parla tanto della giustizia, riportare l'attenzione sui cittadini comuni come questa donna straordinaria: una donna italiana, una donna del Sud, una donna che credeva nelle istituzioni. Che possa riposare in pace ed avere giustizia. [[Applausi dai Gruppi PD, PdL e del senatore Airola.]]
ParlaMint-IT_2013-09-17-LEG17-Sed-103.u26	Credo che ci associamo tutti - sicuramente si associa la Presidenza - alle parole espresse dal senatore Cuomo, che ringrazio.
ParlaMint-IT_2013-09-17-LEG17-Sed-103.u27	[[Domando di parlare.]] [[PRESIDENTE. Ne ha facoltà.]] Signora Presidente la Costa Concordia torna in piedi, il mondo si commuove e l'Isola del Giglio esulta. Come senatori toscani vogliamo esprimere tutta la nostra gratitudine al Capo della protezione civile, commissario governativo per il Giglio, Franco Gabrielli. Come italiani siamo orgogliosi che un'operazione di recupero come questa, che ha visto ben 500 uomini all'opera, sia andata a buon fine nonostante le condizioni atmosferiche non eccellenti. Il recupero dei corpi del cameriere indiano Russel Rebello e della siciliana Maria Grazia Trecarichi resta la nostra priorità, come ha confermato Franco Gabrielli. Ci auguriamo che le operazioni fin qui condotte ci possano portare a questo risultato, che riteniamo davvero importante. Ci tenevo a rimarcare, almeno per una volta, una cosa che abbiamo fatto bene e con grande professionalità. [[Applausi dal Gruppo PD.]]
ParlaMint-IT_2013-09-17-LEG17-Sed-103.u28	Questa notte e questo importante evento hanno rappresentato un'emozione per tutti.
ParlaMint-IT_2013-09-17-LEG17-Sed-103.u29	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-09-17-LEG17-Sed-103.u30	Il Senato tornerà a riunirsi domani, mercoledì 18 settembre, in due sedute pubbliche, la prima alle ore 11 e la seconda alle ore 16, con il seguente ordine del giorno: (Vedi ordine del giorno) La seduta è tolta (ore 17,48).
