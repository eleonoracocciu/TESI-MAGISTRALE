ParlaMint-IT_2013-07-04-LEG17-Sed-59.u1	La seduta è aperta (ore 16). Si dia lettura del processo verbale. PETRAGLILA , segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2013-07-04-LEG17-Sed-59.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-07-04-LEG17-Sed-59.u3	L'ordine del giorno reca lo svolgimento di interrogazioni. Sarà svolta per prima l'interrogazione 3-00168 sulla salvaguardia della reggia di Carditello (Caserta). La rappresentante del Governo ha facoltà di rispondere a tale interrogazione.
ParlaMint-IT_2013-07-04-LEG17-Sed-59.u4	Signora Presidente, mi riferisco all'interrogazione con la quale il senatore Pepe, unitamente ad altri colleghi, chiede notizie in merito al noto complesso della reggia di Carditello. A tale proposito, questo Ministero, anche attraverso l'attenta sorveglianza degli uffici territoriali, segue da anni e con la massima attenzione l'evolversi della situazione. Più volte, in vari incontri e manifestazioni, nonché nelle comunicazioni agli organi di stampa, la locale Sovrintendenza ha lamentato la difficile situazione che riguarda tutti gli aspetti della tutela e della fruizione del complesso monumentale, continuando tuttavia a svolgere un'azione di controllo puntuale sullo stato del monumento, effettuando i sopralluoghi periodici, in accordo con le forze dell'ordine e con gli altri enti territoriali, quali la prefettura di Caserta, e con il coinvolgimento del comando dei carabinieri e del comando tutela patrimonio culturale. Nell'ultimo decennio si sono susseguiti interventi di restauro che hanno riguardato la palazzina reale e le due ali laterali, eseguiti in alcuni casi anche con procedure d'urgenza, volti ad arginare la curva di degrado dell'intero complesso. Un ulteriore intervento più recente è ancora in corso di esecuzione ed è mirato al recupero della torre ottagona occidentale che conserva un'importantissima copertura lignea originale ancora in situ. Per quanto concerne la questione connessa alla procedura d'asta, la Soprintendenza competente e la direzione regionale, con il supporto dell'Avvocatura distrettuale dello Stato di Napoli, hanno attivato ogni misura atta a garantire che l'alienazione del complesso venga sottoposta all'autorizzazione prevista dall'articolo 56 del codice dei beni culturali e del paesaggio onde assicurare, per quanto possibile, la salvaguardia e la tutela del sito reale. Vorrei segnalare che le procedure previste dagli articoli 60, 61 e 62 del predetto decreto legislativo n. 42 del 2004 (codice dei beni culturali e del paesaggio), che consentono l'esercizio del diritto di prelazione da parte del Ministero, della Regione e di altri enti pubblici territoriali, possono essere attivate solo successivamente alla stipula di un atto di compravendita, sempre che sussistano, naturalmente, le condizioni finanziarie. Questo Ministero, pur non ignorando la grave situazione economica in cui versa attualmente il Paese, non può che condividere comunque qualunque proposta che miri a consentire il proseguimento della sua attività istituzionale in merito ai più necessari interventi di recupero di un complesso che rappresenta uno degli esempi più ricchi dell'architettura dell'età borbonica.
ParlaMint-IT_2013-07-04-LEG17-Sed-59.u5	[[Domando di parlare.]] [[PRESIDENTE. Ne ha facoltà.]] Signora Presidente, ringrazio la Sottosegretario per la puntuale risposta ricevuta all'interrogazione che abbiamo presentato, risposta della quale mi ritengo soddisfatto non soltanto perché, in particolare, abbiamo appreso che sono state effettuate delle procedure di restauro (anche molto recenti), volte a salvaguardare il complesso e che riteniamo essere assolutamente necessarie, ma anche perché sono state poste in essere tutte le procedure di tutela previste per la fase di alienazione del bene. Accogliamo anche con favore la proposta della Sottosegretario relativa ad una condivisione degli interventi previsti per il futuro di quest'opera, proposta in virtù della quale ci riserviamo di agire con la presentazione di provvedimenti legislativi. In particolare, per la gestione del complesso, così ben inserito nel territorio casertano, auspicheremmo il coinvolgimento di associazioni o di cooperative di cittadini, così come avvenuto in altri casi in altre città italiane.
ParlaMint-IT_2013-07-04-LEG17-Sed-59.u6	Segue l'interrogazione 3-00106 sul rapporto di lavoro dei medici fiscali dell'INPS. La rappresentante del Governo ha facoltà di rispondere a tale interrogazione.
ParlaMint-IT_2013-07-04-LEG17-Sed-59.u7	Signora Presidente, con il presente atto parlamentare il senatore Bianco ed altri senatori richiamano l'attenzione sulla paventata sospensione, disposta dall'INPS, delle visite fiscali d'ufficio per le assenze per malattia dei lavoratori del settore privato, nonché sulle conseguenze di tale determinazione sull'attività lavorativa dei medici che finora hanno svolto tale funzione di accertamento per conto dell'istituto. Al riguardo, tengo subito a precisare che l'INPS, su esplicita richiesta del Ministero che rappresento, ha comunicato di non aver mai sospeso tali controlli ma di avere solamente previsto, per l'anno in corso, una temporanea riduzione delle visite mediche disposte d'ufficio. Tale determinazione trova la propria giustificazione nelle recenti disposizioni normative che impongono importanti tagli alle spese di funzionamento degli enti pubblici di assistenza e previdenza. In particolare, l'articolo 1, comma 108, della legge n. 228 del 2012 (legge di stabilità per il 2013) ha imposto all'INPS tagli alle proprie spese di funzionamento tali da conseguire, a decorrere dal 2013, risparmi aggiuntivi complessivamente non inferiori a 300 milioni di euro annui. L'INPS ha inoltre precisato che, nel corso del 2012, su un totale poco superiore ad 1.200.000 visite mediche di controllo, circa 917.000 sono state disposte d'ufficio, per una spesa complessiva pari a circa 50 milioni di euro, e che all'esito di tali visite è stato possibile pervenire ad una riduzione della prognosi solo in 83.000 casi. Pertanto, alla luce di tali risultanze, l'INPS si è determinato ad incrementare l'efficienza dei controlli medici attraverso una più attenta selezione dei casi da monitorare, pur in presenza di una sensibile diminuzione del numero di visite mediche eseguite d'ufficio. Tale decisione risulta, peraltro, in linea con l'esigenza di una sempre maggiore efficienza dell'azione amministrativa, cui l'INPS ha potuto fare fronte anche mediante l'utilizzo di innovativi strumenti tecnologici, quali ad esempio un sistema di data mining, attraverso il quale la scelta dei soggetti da sottoporre a visita di controllo viene guidata da un sistema informatico esperto, che garantisce oggettività, conservazione e riproducibilità delle azioni effettuate. Infatti, attraverso la costante elaborazione di tutti i certificati acquisiti e storicizzati presenti nei database centrali, l'istituto è in grado di individuare tutti quelli in costanza di prognosi. In tal senso, il modello di analisi delle certificazioni di malattia è basato su una particolare tecnica statistica di analisi che permette di segnalare i certificati più a rischio in termini di adeguatezza della prognosi, sulla base di un indicatore di probabilità. In secondo luogo, l'INPS ha fatto ricorso alle cosiddette valigette informatiche, di cui sono dotati i medici di controllo, per la redazione - presso il domicilio del lavoratore - del verbale informatico, che viene trasmesso in tempo reale ai sistemi informatici dell'istituto. In tal modo l'esito della visita risulta immediatamente disponibile per le attività di competenza dell'INPS e reso contestualmente accessibile. Il terzo strumento è una nuova procedura, denominata SAVIO, ancora in fase di rilascio, per l'ottimizzazione dell'assegnazione delle visite ai medici di lista. L'INPS ha altresì reso noto di aver valutato il rischio di un possibile incremento della spesa per l'indennità di malattia, come conseguenza della riduzione delle visite mediche di controllo. Al riguardo, l'istituto ha fatto presente, da un lato, che le assenze per malattia dei lavoratori devono essere sempre giustificate dalla presenza di un certificato medico - che si presume essere veritiero in ordine al riscontro dello stato di malattia - e, dall'altro, di aver predisposto sia a livello territoriale che nazionale un attento monitoraggio delle visite mediche, attraverso il quale potranno essere rilevate eventuali anomalie circa l'andamento della spesa per la gestione delle visite mediche in oggetto. Proprio in considerazione di ciò, tengo a ribadire che l'istituto ha previsto che la riduzione delle visite disposte d'ufficio riveste solo carattere temporaneo. Per quanto concerne, invece, la ridefinizione dell'attuale tipologia di rapporto di lavoro intercorrente tra l'INPS e i medici fiscali, secondo una prospettiva di stabilizzazione dei medesimi, l'istituto ha precisato che, con i decreti ministeriali del 15 luglio 1986 e del 18 aprile 1996, emanati in attuazione del decreto-legge n. 463 del 1983, viene confermata «la natura di attività libero-professionale del rapporto di collaborazione fiduciaria che si instaura con l'Istituto e la piena autonomia professionale al di fuori di qualsiasi vincolo gerarchico». Pertanto, una ridefinizione della collaborazione improntata ai canoni di stabilità e certezza non può prescindere da un'analisi dei vincoli imposti dalla vigente normativa in materia di lavoro alle dipendenze della pubblica amministrazione e, più in generale, dal dettato dell'articolo 97 della Costituzione, che impone la regola del concorso pubblico. Con riferimento alla selezione pubblica in corso per il reclutamento di 998 medici esterni, l'INPS ha confermato che il relativo bando riconosce uno specifico punteggio per l'attività prestata presso la pubblica amministrazione in materia previdenziale ed assistenziale. In conclusione, a conferma dell'attenzione riservata dal Ministero che rappresento per la vicenda in parola, faccio presente che è in corso un confronto con l'INPS volto a cercare soluzioni che possano andare nella direzione di una continuità lavorativa dei medici di cui trattasi e della costituzione di un polo unico delle visite fiscali da gestire con il diretto coinvolgimento delle amministrazioni a vario titolo interessate.
ParlaMint-IT_2013-07-04-LEG17-Sed-59.u8	[[Domando di parlare.]] [[PRESIDENTE. Ne ha facoltà.]] Signora Presidente, ringrazio la sottosegretario Santelli per il suo intervento e per aver cortesemente risposto all'interrogazione, ma dichiaro la mia insoddisfazione per la risposta: cercherò dunque di motivare perché non sono soddisfatto. In primo luogo, non siamo di fronte a paventate sospensioni: le visite sono state sospese da due mesi. In secondo luogo, è vero che esse sono riprese, ma con una frequenza di sei-sette visite al mese, il che vuol dire un importo di circa 250 o 300 euro per i professionisti. In terzo luogo, è vero che la legge di stabilità per il 2013 prevedeva la riduzione delle spese di funzionamento dell'Istituto nazionale della previdenza sociale per circa 300 milioni di euro, di cui 50 milioni sono riduzioni operate nel settore delle visite fiscali, nella logica dei tagli grossolani, più che dei tagli lineari. Tale settore coinvolge circa 1.300 professionisti: sarà pur vero che essi hanno un rapporto libero-professionale, ma mi permetta di avere qualche dubbio su tale interpretazione, perché temo che i rapporti libero-professionali che durano da vent'anni e che prevedono anche dei meccanismi di incompatibilità abbiano qualche serio problema di sostenibilità, anche dal punto di vista giuridico. L'INPS sostiene che il data mining possa costituire un sistema sostitutivo: può darsi che lo sia, ma, come tutti i sistemi informatici che lavorano dal punto di vista della definizione delle categorie di rischio, esso ha bisogno di essere costantemente informato. Le visite sono riprese, ma a un ritmo di 90.000, 95.000 o 100.000, mentre in precedenza ne venivano fatte 1.200.000. Credo che tale quantità di visite, distribuita nel Paese e per le varie tipologie, non sia in grado di rendere coerentemente esperto tale sistema. Dei 50 milioni di euro di spesa per le attività fiscali disposte d'ufficio, 20 milioni circa rientravano solo nella riduzione delle prognosi. Mi permetto di dire che l'efficacia sulla riduzione delle prognosi dipende anche da come e quando viene segnalata la visita fiscale: se la si segnala e la si fa nell'ultimo giorno di prognosi, è evidente che non si avrà un risultato concreto sul piano della riduzione della prognosi stessa. Mi permetto dunque di sottolineare che siamo in una situazione estremamente difficile: come sapete, una possibile crescita dell'assenteismo dello 0,1 per cento può comportare un aggravio di spesa per l'INPS pari a 100 milioni di euro. Ad oggi vengono versati assegni di malattia - chiamiamoli così - per circa 2 miliardi di euro; uno scostamento dello 0,1 per cento nelle assenze comporta un aumento dei costi pari a 100 milioni di euro, ovvero due volte il presunto risparmio. Ho dunque l'impressione che siamo di fronte a una sorta di estetica contabile, più che a una logica di razionalizzazione della spesa. Credo e mi permetto di dire che forse l'intervento del Ministero del lavoro e delle politiche sociali, quale Ministero vigilante, dovrebbe consentire una più efficace ripresa di tale questione, nell'interesse dei lavoratori, che, per carità, è legittimo, ma anche nell'interesse più generale dell'Istituto di previdenza, a cui ricordo che ogni anno il bilancio dello Stato opera trasferimenti per 110 miliardi di euro, oltre ai contributi versati. Mi permetto di dire questo: l'INPS sostiene che si tratta di liste temporanee, ma sono liste vigenti da dieci-quindici anni e l'età media di questi professionisti è di cinquanta anni. Essi non hanno potuto professionalizzarsi diversamente e oggi sono in una situazione di gravissima difficoltà. Queste sono le motivazioni in base alle quali - pur ringraziando, ovviamente, il Sottosegretario e pur essendo consapevole del grande impegno del Ministero, del Ministro e dei Sottosegretari - sollecito nuovamente un'attenzione più incisiva e diversa sulla questione.
ParlaMint-IT_2013-07-04-LEG17-Sed-59.u9	Segue l'interrogazione 3-00171 sulla prosecuzione volontaria del versamento dei contributi da parte dei lavoratori cosiddetti esodati. La rappresentante del Governo ha facoltà di rispondere a tale interrogazione.
ParlaMint-IT_2013-07-04-LEG17-Sed-59.u10	L'atto parlamentare presentato dalla senatrice Puppato e da altri senatori concerne le problematiche dei lavoratori autorizzati alla prosecuzione volontaria. A tal proposito faccio presente, sulla base degli elementi forniti dall'INPS, che i lavoratori autorizzati alla prosecuzione volontaria oggetto dell'interrogazione hanno ricevuto i bollettini di pagamento fino all'ultimo trimestre in scadenza che, nel caso delle più recenti posizioni definite, è marzo 2013, con possibilità di pagamento entro la fine del trimestre successivo, ovvero il 30 giugno scorso. Con riferimento al pagamento dei contributi volontari utili al raggiungimento del requisito per la pensione, si ricorda che, in base alla legislazione vigente, la contribuzione volontaria si intende regolarmente eseguita qualora l'importo dei contributi dovuti per ciascun trimestre sia versato durante il trimestre successivo. Nel caso di ritardato versamento, il bollettino viene posto a rimborso. Qualora, tuttavia, l'autorizzato intenda coprire un periodo inferiore a quello indicato, sufficiente a raggiungere i requisiti pensionistici a normativa vigente, ovvero i requisiti minimi utili a beneficiare delle normative in materia di salvaguardia del diritto a pensione, potrà, accedendo al portale dei pagamenti del sito dell'istituto, modificare e stampare direttamente i bollettini frazionati e pagare l'importo corrispondente, inferiore a quanto notificato in precedenza. In alternativa, tale operazione potrà essere effettuata anche prendendo contatti con la sede competente o con un patronato di riferimento, per richiedere la predisposizione ed il rilascio di un bollettino di importo adeguato al periodo di copertura desiderato. Con messaggio n. 010406 del 27 giugno scorso le sedi territoriali dell'Istituto sono state interessate a garantire la consueta consulenza a coloro che manifestino la volontà di non pagare l'intero periodo e di limitare il pagamento ai soli contributi necessari per il diritto. Voglio ricordare che i contributi volontari versati sono utili al calcolo della pensione, aumentandone l'importo, e sono deducibili dalla dichiarazione dei redditi relativa all'anno in cui il versamento è stato effettuato. Con riferimento alle disposizioni in materia di salvaguardia, si fa presente che è possibile per l'istituto emettere certificazioni di salvaguardia solo in favore dei soggetti i quali si trovino nelle condizioni soggettive e oggettive di cui all'articolo 24 del cosiddetto decreto salva Italia, di cui all'articolo 22 del decreto sulla spending review e di cui all'articolo 1, comma 231, della legge di stabilità per il 2013. Resta salva la facoltà da parte del lavoratore cessato a seguito di accordi individuali o collettivi di versare la contribuzione volontaria al fine di essere valutato nel plafond della categoria dei lavoratori prosecutori volontari, ferma restando la sussistenza di tutte le condizioni di legge previste per quest'ultima categoria. Voglio evidenziare, infine, che nell'ipotesi che il prosecutore versi contributi volontari relativi a periodi che si collocano temporalmente oltre la decorrenza della pensione, l'istituto ha assicurato che procederà d'ufficio al rimborso della contribuzione.
ParlaMint-IT_2013-07-04-LEG17-Sed-59.u11	[[Domando di parlare.]] [[PRESIDENTE. Ne ha facoltà.]] Signora Presidente, ringrazio la rappresentante del Governo, ma, con molto rammarico, devo dichiararmi insoddisfatta rispetto alla risposta ora ascoltata all'interrogazione presentata dalla senatrice Puppato e da me sottoscritta, insieme a molti altri colleghi. Infatti, nell'interrogazione 3-00171 ponevamo domande precise a cui non sono state date risposte, a mio giudizio, adeguate. È evidente che il problema è grande, direi gigantesco, prodotto da una riforma che, se ha determinato delle positività, ha purtroppo anche dato origine a questioni molto critiche, tra cui la vicenda degli esodati. Già dover ricorrere, per definire lavoratori del nostro Paese, a categorie quali quella di esodati o quella di cui parliamo oggi, i cosiddetti prosecutori volontari, fa comprendere che la popolazione italiana, o almeno questa porzione, è stata suddivisa in decine di categorie che, nei vari provvedimenti intervenuti nell'ultimo anno per cercare di tamponare le ferite, sono state divise e articolate. Nell'interrogazione abbiamo posto domande abbastanza precise. Abbiamo chiesto di sapere se il Ministro in indirizzo non ritenesse necessario emanare istruzioni semplici, chiare e di facile comprensione. Sappiamo che l'INPS fornisce un supporto, ma le varie sollecitazioni giunte alle nostre persone in funzione del ruolo istituzionale che ricopriamo da parte di numerosi comitati organizzati mette in luce proprio la necessità di ulteriori specificazioni, considerando anche che nell'interrogazione si indica la data del 30 giugno 2013, peraltro superata visto che ci troviamo già nella prima settimana di luglio. È evidente che non sono state fornite ulteriori delucidazioni agli utenti e che - ripeto - la data è ormai superata. Inoltre, avevamo chiesto se non si ritenesse opportuno assicurare questi lavoratori che ancora non fruiscono delle garanzie previste dai pacchetti di salvaguardia. Anche al riguardo la risposta non è stata sufficientemente puntuale, diversamente da quanto da noi auspicato. Il tema rimane sul tavolo del Governo; ovviamente dovrà essere nostra cura, assieme ai colleghi e alle colleghe che l'hanno sollevato, investire nuovamente il Governo della vicenda.
ParlaMint-IT_2013-07-04-LEG17-Sed-59.u12	Segue l'interrogazione 3-00032 sui criteri di inserimento del personale docente nelle graduatorie ad esaurimento. Il rappresentante del Governo ha facoltà di rispondere a tale interrogazione.
ParlaMint-IT_2013-07-04-LEG17-Sed-59.u13	Signora Presidente, i senatori Stefano e Petraglia chiedono iniziative normative finalizzate a consentire l'inserimento nelle graduatorie ad esaurimento di ulteriori categorie di docenti abilitati, nonché a predisporre un nuovo sistema di reclutamento ed un piano straordinario di assunzioni. Ricordo che il tema illustrato dagli interroganti è già stato trattato in una serie di recenti atti di sindacato ispettivo, ai quali è stato fornito riscontro durante il mese scorso. Anche in questa sede, però, giova ricordare che con la legge finanziaria n. 296 del 2006 è stato chiuso il canale di reclutamento costituito dalle graduatorie permanenti, trasformando le stesse in graduatorie ad esaurimento. Il successivo decreto-legge 1° settembre 2008, n. 137, ha previsto l'inserimento nelle graduatorie di coloro che hanno frequentato i cosiddetti corsi SSIS del IX ciclo e i corsi biennali abilitanti di secondo livello ad indirizzo didattico (COBASLID) attivati nell'anno accademico 2007-2008. I suddetti corsi - quelli biennali abilitanti di secondo livello ad indirizzo didattico - così come i corsi biennali per la formazione dei docenti di educazione musicale e di strumento musicale nella scuola media, nonché i corsi di laurea in scienze della formazione primaria, hanno continuato ad essere attivati anche negli anni successivi. Ciò a differenza delle SSIS che sono state invece sospese. È questa la ragione per la quale con il decreto-legge n. 216 del 2011 (articolo 14, comma 2- ter ) è stata introdotta una fascia aggiuntiva alle graduatorie ad esaurimento dove far confluire i diplomati dei suddetti corsi negli anni accademici dal 2008-2009 al 2010-2011, assicurando in tal modo a questi ultimi un adeguato sbocco professionale. Diversamente, non sarebbe stato possibile collocarli da nessuna altra parte. La fissazione dell'anno accademico 2010-2011 come termine ultimo per il conseguimento del titolo appare coerente con l'avvenuto superamento dei percorsi abilitanti che - come ricorderete - sono stati sostituiti dal tirocinio formativo attivo (TFA). Come anche evidenziato nelle precedenti occasioni, il Ministro, in sede di audizione sulle linee programmatiche davanti alle Commissioni riunite di Camera e Senato, ha annunciato l'avvio di un'attenta riflessione sul sistema dì formazione iniziale e sul reclutamento del personale docente. Quanto al personale precario, nella medesima audizione è stata sottolineata l'intenzione di elaborare un nuovo piano triennale di assunzione in ruolo per il 2014-2017 per assicurare l'assorbimento di parte del personale che presta servizio nella scuola con contratti a tempo determinato.
ParlaMint-IT_2013-07-04-LEG17-Sed-59.u14	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la risposta, della quale preannuncio, però, che sono parzialmente soddisfatta, perché il Sottosegretario ci ha dato delle informazioni non proprio puntuali. Noi non mettiamo in discussione le intenzioni della ministra Carrozza, con la quale abbiamo avuto modo in audizione in Commissione di parlare del nuovo piano, e sappiamo che ha a cuore - ed è uno dei suoi punti programmatici - il tema del precariato e della scuola, ma anche di pensare a una risistemazione di tutto il settore. Ciò perché in questi anni ogni Ministro che si è succeduto ha purtroppo introdotto sistemi formativi per l'abilitazione all'insegnamento sempre diversi, producendo delle modalità plurali di accesso che non sempre si sono trasformate in immissioni in ruolo, ma piuttosto hanno contribuito a creare ulteriori categorie di precariato. Non voglio ripercorre tutta la vicenda nelle diverse tappe e nelle varie leggi finanziarie che si sono succedute, perché ne ha già parlato il Sottosegretario, ma quando nel 2011 sono state aggiornate le graduatorie ad esaurimento del personale docente in realtà sono state escluse intere categorie di abilitanti e abilitandi dal 2008 in poi. Questo a meno che lei oggi non ci dia la notizia che invece sono stati inseriti anche quelli del 2008, 2009, 2010 e 2011. Tra l'altro, c'è un'anomalia grandissima, perché, mentre si dichiarava di fare delle graduatorie ad esaurimento proprio per mettere fine all'enorme problema rappresentato dal precariato nella scuola, il Ministero ha continuato ad istituire negli anni precedenti questi corsi di specializzazione, per cui sono state create altre figure di insegnanti con il titolo di specializzazione, ma senza possibilità di accedere all'insegnamento. Ci consideriamo pertanto parzialmente soddisfatti, perché dai dati in nostro possesso gli abilitanti del 2009, 2010 e 2011 ad oggi non sono ammessi in questa categoria. Chiediamo quindi al Ministero di farsi carico di questo problema ancor prima di affrontare una nuova sistemazione di tutto il comparto e di trovare soluzioni attraverso un sistema di reclutamento o un piano straordinario di assunzioni. Noi crediamo che la grande quantità di insegnanti precari presenti nel mondo dell'istruzione che da anni insegnano all'interno delle nostre scuole debba trovare assolutamente una propria dignità anche lavorativa. Stiamo parlando di un vero problema sociale, perché non si tratta soltanto di giovani laureati, ma di una generazione di trentenni e quarantenni che spesso hanno tantissimi titoli di studio accumulati nel tempo ed anche anni e anni di insegnamento alle spalle, ma che sono ancora precari.
ParlaMint-IT_2013-07-04-LEG17-Sed-59.u15	Segue l'interrogazione 3-00086 sull'Istituto statale sordi di Roma. Il rappresentante del Governo ha facoltà di rispondere a tale interrogazione.
ParlaMint-IT_2013-07-04-LEG17-Sed-59.u16	Signora Presidente, la senatrice Lanzillotta chiede una serie di notizie sull'Istituto statale per sordi di Roma. Domanda in particolare la senatrice quali siano i tempi di definizione del regolamento di riordino, quale sia la posizione giuridica del commissario straordinario e solleva perplessità sulla costruzione di un parcheggio multipiano sotterraneo all'edificio, auspicando che il Ministero intervenga per sospendere l'iniziativa. Quanto alla richiesta sullo stato di elaborazione e sui tempi di approvazione del regolamento di riordino dell'Istituto, occorre prima di tutto ricordare che una prima stesura dello stesso non fu ammessa a registrazione dalla Corte dei conti nel 2004. La procedura fu puoi riattivata dal MIUR nel 2007, con la trasmissione al Ministero dell'economia e delle finanze di un nuova versione, che teneva conto di tutte le osservazioni a suo tempo mosse anche dalla Corte dei conti. Il Ministero dell'economia e delle finanze si espresse però ancora una volta sfavorevolmente, non tanto sui contenuti del regolamento, quanto sull'opportunità della sua adozione, ritenendo l'iniziativa in controtendenza con la linea politico-finanziaria di contenimento della spesa pubblica ormai da tempo perseguita anche allora dal Governo, ispirata ad una drastica riduzione del numero degli enti pubblici. L'iniziativa è stata ripresa nel 2009 con la riproposizione al Ministero dell'economia e delle finanze da parte del MIUR di un ulteriore schema di regolamento, ma anche in questa occasione il suddetto Dicastero ha ribadito la propria contrarietà. Tutto ciò non sottintende che la volontà del MIUR non sia ancora quella di portare a termine il processo di riordino. C'è l'impegno da parte di questo Ministero a riprendere il tema, anche con il MEF, per trovare una soluzione e dare attuazione ad una legge dello Stato. Relativamente alla posizione del commissario straordinario, professor Ivano Spano, quest'ultimo è stato designato con decreto del Ministro nel 2007. Nessuna ipotesi di lavoro, senatrice Lanzillotta, è oggi allo studio da parte del Ministero. Ci ragioneremo in tempi brevi e sarà quella l'occasione per verificare anche la posizione del professor Ivano Spano, che, come lei afferma giustamente nella sua interrogazione, è stato designato già nel 2007. Nella seconda parte dell'atto di sindacato ispettivo l'interrogante illustra con dettaglio il piano di costruzione di un parcheggio multipiano seminterrato sul terreno di proprietà dell'Istituto e solleva una serie di perplessità sull'impatto che tale iniziativa potrebbe avere sulle ordinarie attività didattiche, sugli utenti e anche sul contesto urbanistico di riferimento. Il Ministero condivide quanto rappresentato. Non vi sono dubbi che, considerata l'entità dell'intervento in programma (si parla di più livelli sotterranei di parcheggio) e il protrarsi dei lavori edilizi per un lungo periodo di tempo, ne verranno gravemente compromesse le attività dell'Istituto e il benessere psicofisico di tutti gli utenti. È facilmente immaginabile come durante i lavori non potranno essere pienamente utilizzate le strutture destinate alla didattica e alle attività connesse e come l'espletamento delle medesime attività, in un contesto che, a causa degli effetti collaterali dei lavori di scavo del sottosuolo, vede compromessa la salubrità ambientale, risulti oltremodo pericoloso. L'avvio dei lavori precluderà poi agli utenti dell'Istituto l'utilizzo dell'unico spazio verde disponibile, circostanza tanto più grave in quanto ad usufruire di tale spazio sono soprattutto i bambini, molti dei quali - ricordo - a ridotta capacità di interazione con l'ambiente sociale. Per queste ragioni il Ministero assicura tutto il sostegno del caso, con l'eventuale avvio anche di un tavolo tecnico per individuare modalità di finanziamento diverse dell'Istituto, che non incidano in termini così negativi sulle attività didattiche e sulle strutture a ciò predisposte. Medesima rassicurazione è fornita sull'adozione di tutte le iniziative di competenza per scongiurare il verificarsi dei problemi illustrati dall'onorevole interrogante.
ParlaMint-IT_2013-07-04-LEG17-Sed-59.u17	[[Domando di parlare.]] [[PRESIDENTE. Ne ha facoltà.]] Signora Presidente, sottosegretario Galletti, mi dichiaro soddisfatta della risposta, che recepisce tutte le preoccupazioni relative al paventato intervento nella struttura in questione, che tra l'altro rappresenta un polmone verde nel centro di Roma. Tale intervento non solo colpirebbe la funzionalità di un istituto che è unico nella capitale, e in particolare l'attività di integrazione e inclusione tra bambini non udenti, bambini plurihandicap e bambini udenti, ma porterebbe in prospettiva all'eliminazione di questo polmone verde comportando l'abbattimento di alberi secolari lungo la via Nomentana. Prendo atto della consapevolezza e della sensibilità verso il problema. Tra l'altro, l'Istituto statale sordi di Roma è stato più volte riconosciuto, anche nei punteggi ministeriali, come una struttura di eccellenza. Recentemente è stato visitato dai Ministri dell'istruzione e dell'agricoltura ed è entrato a far parte di una convenzione con il Ministero dell'agricoltura finalizzata alla creazione di orti che, se il giardino venisse smantellato, difficilmente potrebbero essere realizzati. Confido quindi che gli interventi preannunciati dal Ministero, sia per sospendere la procedura di bando del parcheggio sia per trovare altri finanziamenti (in realtà la finalità dichiarata dal commissario era di reperire risorse per un ente meritorio abbandonato a se stesso), portino ad una soluzione concreta del problema e comunque a individuare un'alternativa che, naturalmente, deve essere collegata ad una definizione della forma giuridica. Trovo davvero singolare che il Ministero dell'economia e delle finanze decida unilateralmente di non attuare per quindici anni una legge dello Stato; in tal caso la legge si modifica e si trova un altro assetto istituzionale. Su questo punto mi auguro si individui una soluzione: o si attua la legge n. 59 del 1997 o si trova un'altra strada, eventualmente nella legge di stabilità. Ciò detto però, nelle more, non credo si possa lasciare a vita uno commissario i cui poteri sono quanto mai indefiniti e che è in carica già da sette anni. Credo che un principio di avvicendamento sia fisiologico ed utile in tutte le strutture pubbliche e quindi, se non si andrà rapidamente ad un assetto definitivo della struttura, ci auguriamo che comunque si valuterà il da farsi.
ParlaMint-IT_2013-07-04-LEG17-Sed-59.u18	Seguono le interrogazioni 3-00021 e 3-00205 sulla situazione della Berco SpA. Il rappresentante del Governo ha facoltà di rispondere congiuntamente a tali interrogazioni.
ParlaMint-IT_2013-07-04-LEG17-Sed-59.u19	Signora Presidente, le interrogazioni propongono un tema al centro dell'attenzione del Governo in questo momento. La vicenda della Berco è segnata da una situazione produttiva e occupazionale che è andata via via peggiorando negli ultimi anni. (ore 16,44) ( Segue DE VINCENTI, sottosegretario di Stato per lo sviluppo economico ) . Già con decreto 26 agosto 2010, su richiesta dell'azienda, il Ministero del lavoro approvava un primo piano di ristrutturazione, presentato all'epoca, autorizzando nel contempo la corresponsione, a decorrere dal 1° maggio 2010, del trattamento di cassa integrazione straordinaria per 24 mesi per un massimo di 2.609 unità lavorative in forza presso i tre stabilimenti della Berco: Copparo, in provincia di Ferrara, Castelfranco Veneto, in provincia di Treviso e Bussano, in provincia di Torino. Successivamente, in considerazione della particolare complessità dei processi produttivi attivati e della permanenza di una eccedenza di personale, il Ministero del lavoro ha concesso, il 30 ottobre 2012, la proroga del programma di ristrutturazione fino al 30 aprile 2013, autorizzando un'ulteriore corresponsione del trattamento di cassa integrazione straordinaria. Al termine di tale procedura (30 aprile 2013), essendosi aggravata la situazione di crisi aziendale, la Berco ha comunicato l'attivazione della procedura di mobilità nei confronti di 611 unità lavorative in forza presso le unità di Copparo, Castelfranco Veneto e Bussano. A seguito di questa iniziativa dell'azienda, il Ministero dello sviluppo economico, in accordo con il Ministero del lavoro, ha condotto una serie di incontri sia con l'azienda stessa sia con i sindacati, al fine di esaminare le questioni sollevate proprio dagli interroganti e la complessità della crisi. Proprio nei giorni scorsi si è tenuto ancora un incontro nel quale erano presenti i rappresentanti delle istituzioni territoriali e i rappresentanti delle organizzazioni sindacali, insieme con i Ministeri dello sviluppo economico e del lavoro. Si è dato insomma avvio ad un confronto, da un lato con le parti sociali e dall'altro con l'azienda, sulle prospettive economiche e occupazionali della Berco, finalizzato alla ricerca di una possibile intesa sulla soluzione della crisi. Da ultimo, il Ministero del lavoro, in accordo con il Ministero dello sviluppo economico, ha convocato per il prossimo 9 luglio il tavolo con l'azienda e i sindacati per l'esame della procedura di mobilità, ma all'interno di questo è intenzione dei due Ministeri chiedere all'azienda di chiarire fino in fondo il proprio piano industriale, chiarire le prospettive produttive e di posizionamento di mercato della Berco e, in funzione di questo, fare un ragionamento su quali siano gli ammortizzatori sociali più utili per gestire la situazione; non diamo, cioè, per scontato che la procedura di mobilità sia l'unico strumento possibile. Segnalo che la società opera nel settore delle macchine movimento terra agricole (in particolare costruisce i cingoli), e da questo punto di vista è una delle imprese leader a livello mondiale, in particolare sul cosiddetto mercato libero, cioè là dove si produce per terzi. Per capirci, la principale impresa del settore a livello mondiale è la Caterpillar, ma quest'ultima produce largamente in condizioni di integrazione verticale, quindi fornendo cingoli alle proprie macchine. Invece la Berco, come altre società, produce cingoli per terzi ed è una delle società leader a livello mondiale. Quindi, il Governo giudica il futuro della Berco estremamente importante per il nostro Paese, oltre che naturalmente per le aree territoriali in cui sono siti gli stabilimenti. La Berco ha subìto un deterioramento molto pesante delle proprie condizioni economiche e finanziarie e una contrazione dell'attività certamente in conseguenza della crisi economica complessiva che attraversa il nostro Paese, come più in generale l'area europea in questo momento, però va anche tenuto conto che la Berco ha perso quote di mercato e quindi ha perso posizioni sul mercato. Questo processo è andato aggravandosi nel corso del 2012 e in questo inizio di 2013. Quindi, la situazione è molto complessa e difficile. Il Governo ritiene la Berco un'azienda di importanza fondamentale per il nostro Paese, per cui il punto chiave è come ridisegnare una strategia industriale dell'azienda che dia un futuro produttivo e competitivo alla Berco; all'interno di questa prospettiva potranno essere attivati gli ammortizzatori sociali migliori da questo punto di vista. Potrò aggiornare gli onorevoli interroganti dopo l'incontro del 9 luglio, che - ripeto - è molto importante proprio per chiarire le prospettive della Berco.
ParlaMint-IT_2013-07-04-LEG17-Sed-59.u20	[[Domando di parlare.]] [[PRESIDENTE. Ne ha facoltà.]] Signora Presidente, signor Sottosegretario, prendo atto del racconto in ordine cronologico dei fatti, anche perché sia l'importanza dell'azienda che il coinvolgimento di tutti i livelli istituzionali proprio per l'importanza che essa ricopre nell'economia della Provincia di Ferrara e della Regione Emilia-Romagna hanno consentito a tutti gli attori coinvolti di seguire il processo che oggi lei ha in modo puntuale riportato in tutte le sue sfumature. Voglio rimarcare - questo rincuora quella comunità - il riconoscimento dell'importanza strategica che un'azienda di queste dimensioni ha per l'economia non di Ferrara, non dell'Emilia-Romagna, ma dell'intero Paese, insieme alla volontà del Ministero dello sviluppo economico di tenere aperto un tavolo al proprio interno proprio per segnalare quanto Berco faccia parte di un discorso più complessivo, relativo alla presenza della Thyssen nel nostro Paese, della quale abbiamo vissuto e stiamo vivendo gli esiti delle decisioni su tutto il ramo acciai. Rispetto a quanto ci ha riferito, posso dire di essere soddisfatta; nella soddisfazione, però, rimarco il suo impegno a voler venire a riferire ancora. Se sarà necessario, riproporrò assieme agli altri firmatari un'altra interrogazione che le consenta di tornare in quest'Aula ad aggiornarci dopo la data, che aspettavamo da tanto tempo, del 9 luglio, giorno in cui finalmente l'azienda dovrà sedersi a quel tavolo a cui a tutt'oggi o non si è presentata o lo ha fatto in modo separato rispetto agli altri attori, preferendo tavoli diversi. Il tema vero, come lei ha detto, è l'incombenza della procedura di mobilità che è stata aperta nei fatti l'8 maggio, a poche ore da un incontro che, invece, aveva lasciato presagire l'apertura di una trattativa con le parti sociali, che non è avvenuta. È stata quasi la risposta a quell'incontro, ed è una procedura che scade il 22 luglio; dopo tale data, 611 lavoratori in esubero diventeranno licenziabili nei fatti. È determinante, quindi, che il 9 luglio, se il Governo è riuscito a tenere un tavolo aperto all'interno del Ministero dello sviluppo economico, si arrivi effettivamente a capire che fine ha nel proprio destino questa azienda. Il nodo vero è che non abbiamo ancora visto nessun piano industriale; non sappiamo se c'è un'intenzione di vendita al termine del precedente periodo di copertura degli ammortizzatori sociali. Abbiamo impiegato l'estate nel cercare di capire se ci fossero interessi e quali tipi di interesse potessero essere stati manifestati nei confronti dell'azienda. Le possibilità di vendita non si sono realizzate e, a tutt'oggi, non sappiamo effettivamente quali siano le intenzioni di Thyssen, ovvero se intendono vendere l'azienda. È chiaro infatti che una ristrutturazione destinata alla vendita è diversa da quella immaginata nella continuità dello stesso management. Lei sicuramente saprà che i rappresentanti delle istituzioni locali - io sono andata con loro - si sono recati, insieme alle rappresentanze delle forze sociali, direttamente ad Essen, dove ha sede la Thyssen. Vi è stata una prima apertura da parte del direttore generale del personale della Thyssen, a dire: noi confidiamo molto nel ruolo di intermediazione del Governo in questa vicenda e ci facciamo portatori, anche nei confronti dell'amministratore delegato, affinché venga favorita l'apertura della trattativa a titolo che il 22 luglio di fatto venga tolto di mezzo e si consenta l'apertura di una trattativa che faccia venir fuori, da un lato, un piano di sicurezza nei confronti dei lavoratori e, dall'altro, un piano di sviluppo per l'azienda.
ParlaMint-IT_2013-07-04-LEG17-Sed-59.u21	[[Domando di parlare.]] [[PRESIDENTE. Ne ha facoltà.]] Signora Presidente, ringrazio anzitutto il sottosegretario De Vincenti per essere qui e per la risposta che ci ha dato. Pur senza voler certamente sminuire il rilievo istituzionale e il ruolo che ricopre all'interno del suo Ministero, avrei però preferito fosse stato oggi presente il ministro Zanonato, in quanto Ministro rappresentante di un territorio - il Veneto, è la mia Regione - che presenta diverse situazioni che creano allarme sociale per crisi aziendali, tra cui il caso della Berco, che stiamo qui esaminando. Egli è quindi un Ministro che può meglio conoscere la realtà della zona del trevigiano e, in particolare, del Comune di Castelfranco Veneto. Prendo atto, come la collega che mi ha preceduto, della ricostruzione che è stata fatta, la quale dà conto dei passi avanti compiuti nel tentativo di far dialogare i vertici aziendali con le parti sociali e gli organi istituzionali nell'ambito del Ministero, proprio perché la preoccupazione che ad oggi avvertiamo è quella che, purtroppo, lo stato di fatto ci racconta: una situazione di crisi aziendale che non sembra avere, come lei ha ricordato, soluzione facile. La situazione è molto complessa e, per quanto riguarda in particolare, lo stabilimento della Berco SpA di Castelfranco Veneto, vi sono 59 dipendenti (e relative famiglie) che non hanno - ad oggi - alcuna contezza del loro futuro. Si parla di una mobilità in fase finale, ma il paventato rischio effettivo è quello del licenziamento. Ad oggi essi non hanno alcuna conoscenza di quale potrà essere il loro immediato futuro e di cosa succederà. Pertanto, posso ritenermi parzialmente soddisfatta di questa risposta, perché apprezzo il tentativo che il Ministero ha messo in campo di intavolare discussioni più serie tra parti sociali e - ribadisco - i vertici aziendali, che hanno disertato le ultime occasioni. Auspico veramente che il ministro Zanonato, proprio in quanto conoscitore di questa realtà territoriale, possa pensare e provvedere anche a ragionamenti più ampi che diano maggiori garanzie a questi lavoratori di quelle che possono essere le conseguenze immediate nella loro vita lavorativa, ma anche per quanto riguarda l'impatto sociale e familiare. Auspico che, in occasione dell'incontro del 9 luglio (che mi fa piacere sia ormai prossimo), vengano intraprese delle iniziative che consentano di ragionare, come lei giustamente ha detto, non solo sugli ammortizzatori sociali, ma anche - eventualmente - su misure alternative. Ricordo che gli operai dipendenti del ramo aziendale con sede nel mio comune si sono resi disponibili ad alternative, come i contratti di solidarietà, ma è stata proprio l'azienda su questo punto a non mostrarsi molto disponibile all'ascolto. Credo, tuttavia, che il Governo debba fare molto di più. Mi fa piacere che lei abbia sottolineato che il Ministero abbia conoscenza e coscienza del ruolo importante e strategico che l'azienda ricopre, non solo per l'area veneta e per la zona territoriale del trevigiano e del Comune di Castelfranco, ma per l'intero Paese. Vorrei ricordare che è un'area produttiva che risente di altre situazioni di forte crisi, che tanto dà in termini di contributo non solo lavorativo, ma anche economico, produttivo e sociale al resto del Paese, ma che, come contropartita, purtroppo ottiene poco. Auspico che nell'incontro del 9 luglio si possa affrontare un ragionamento di più lungo respiro che dia conto anche dell'intenzione del Governo di adottare politiche economiche e industriali diverse. In questo momento, nel nostro Paese sono assenti e io assisto ad una sorta di immobilismo sotto questo profilo. È fondamentale invece agire, proprio perché è facile immaginare che il record di esuberi e di licenziamenti di cui parliamo oggi è destinato addirittura ad aumentare nel corso dell'anno, e purtroppo i recenti dati ISTAT lo dimostrano. Pertanto, prego lei, signor Sottosegretario, di intervenire presso il Ministro affinché si adoperi in qualunque modo per dare risposte in tempi veramente celeri a questi lavoratori e alle loro famiglie su ciò che sarà il loro futuro e il loro destino. A seguito dell'incontro del 9 luglio, chiederemo certamente che il Governo venga a riferire nuovamente in Aula, come ha giustamente osservato la collega che mi ha preceduto, al fine di avere presto una risposta e capire lo stato di avanzamento delle trattative.
ParlaMint-IT_2013-07-04-LEG17-Sed-59.u22	Segue l'interrogazione 3-00023 sulla riorganizzazione delle società Selex Galileo e Selex Elsag. Il rappresentante del Governo ha facoltà di rispondere a tale interrogazione.
ParlaMint-IT_2013-07-04-LEG17-Sed-59.u23	Signora Presidente, l'interrogazione in oggetto riguarda il gruppo Finmeccanica e, in particolare, la ristrutturazione e riorganizzazione dell'azienda Selex all'interno del gruppo stesso. Il Governo sta seguendo con grande attenzione il processo di riorganizzazione e di rilancio delle attività delle aziende del gruppo. Il nuovo gruppo dirigente di Finmeccanica ha affrontato e sta affrontando complesse situazioni di mercato che richiedono iniziative rapide per migliorare la competitività e superare gli squilibri che ancora permangono. Il nuovo gruppo dirigente ha elaborato un programma di ristrutturazione e rilancio che è in corso di realizzazione e di ulteriore focalizzazione. Il programma valorizza i settori e le aziende nei quali Finmeccanica eccelle, a cominciare da aeronautica, elicotteristica, elettronica applicata alle tecnologie satellitari e alle telecomunicazioni, sistemi di controllo delle reti di trasporto e di energia, apparati per la produzione di energia elettrica tradizionali e nucleari, eccetera. La focalizzazione che è in corso non significa che il settore civile non abbia un futuro importante all'interno di Finmeccanica. Noi crediamo che ci siano spazi per un futuro del settore civile. È certo però che c'è bisogno di chiarire meglio il core business di Finmeccanica e anche di dare nel settore civile - ma in particolare sto pensando ad Ansaldo Energia e Ansaldo Breda, due realtà molto importanti di tale settore di Finmeccanica - partnership anche internazionali che consentano un miglioramento della posizione di mercato di queste due aziende e un loro inserimento all'interno di sinergie internazionali che ne potenzino la competitività e ne allarghino gli sbocchi di mercato. Venendo al tema Selex, faccio presente che Selex è un'azienda chiave nel settore delle tecnologie dell'elettronica per la difesa ma anche per sistemi di sicurezza, ed anche per il settore civile. Selex ES, cioè Selex electronic systems, nasce il 1° gennaio di quest'anno attraverso la concentrazione delle attività di Selex Galileo, Selex Elsag e Selex sistemi integrati. L'obiettivo della costituzione di Selex ES è il perseguimento di un migliore posizionamento competitivo nel settore di riferimento e di una concentrazione sui prodotti di maggiore qualità e capacità di penetrazione sul mercato. La dichiarata vision della nuova azienda è di essere così un forte punto di riferimento per i clienti e i partner, offrendo eccellenza tecnologica nei sistemi elettronici e soluzioni per costituire una «comunità» più sicura e intelligente. Per raggiungere questo obiettivo, Selex ES ha avviato un percorso finalizzato a una politica di investimenti mirata allo sviluppo di nuovi prodotti e al mantenimento di quelli core; alla realizzazione di economie di scala necessarie a raggiungere la «massa critica» per competere sul mercato globale; a un piano di riorganizzazione aziendale orientato a creare un'azienda snella, efficiente e maggiormente competitiva. Al fine di concretizzare gli orientamenti strategici che ho appena segnalato, l'azienda sta già intervenendo sulle seguenti aree: razionalizzazione del portafoglio prodotti per aumentare la profittabilità, la competitività e la crescita sostenibile della società; ottimizzazione dell'ingegneria e della produzione, focalizzandole su centri di eccellenza ed internalizzando le attività pregiate; efficientamento della politica di acquisti; ottimizzazione delle strutture di staff, attualmente distribuite in 39 siti in Italia; razionalizzazione dei siti per evitare la dispersione e le sovrapposizioni esistenti; dimensionamento degli organici, in Italia, con un intervento in due direzioni. L'accorpamento e lo sfruttamento delle economie di scala, con la razionalizzazione dei siti e l'ottimizzazione delle strutture di staff, implica una riduzione di risorse lavorative per 840 unità dirette e 1.098 unità indirette nel nostro Paese. Poi ci sono riduzioni anche in altri Paesi, in particolare in Gran Bretagna, che però in questo momento tengo fuori dal quadro che sto descrivendo. In particolare, il piano di ridimensionamento degli organici è condizionato dal raggiungimento dei target di acquisizione degli ordini nel periodo di piano 2013-2017. Sulla base del piano industriale e di riorganizzazione di Selex e di questo piano di ridimensionamento degli organici, è cominciato un confronto approfondito con le organizzazioni sindacali. Si è partiti con un accordo di protocollo molto importante, firmato il 20 febbraio scorso, in cui l'azienda si è impegnata a non intraprendere nessuna azione unilaterale senza il preventivo confronto con i sindacati. Si è poi avuto un accordo con Federmanager e la rappresentanza sindacale aziendale dei dirigenti, per la riduzione di 120 dirigenti in tre anni, un accordo per la collocazione in mobilità di 810 unità e uno per la chiusura di quattro siti in Italia. Il confronto sta proseguendo e nelle ultime giornate di giugno è stato firmato un accordo tra azienda e sindacati. Il piano su cui è stata trovata l'intesa prevede 1.610 eccedenze strutturali, che saranno gestite con la mobilità volontaria finalizzata all'accompagnamento alla pensione, con contratti di solidarietà, con la stabilizzazione dei precari. È prevista inoltre, nell'arco di vigenza del piano di riorganizzazione, l'assunzione di 300 giovani con contratti di apprendistato. In altri termini, la gestione delle eccedenze su cui l'azienda si è impegnata avviene mediante l'utilizzazione non solo di ammortizzatori sociali, ma anche di risorse dell'azienda stessa, ad integrazione degli ammortizzatori sociali, in modo da ridurre al minimo l'impatto sulle tutele per i lavoratori coinvolti, quindi per esempio con un forte accento sull'accompagnamento - anche a carico dell'azienda - fino alla pensione, sui contratti di solidarietà e sulla stabilizzazione dei precari. Significativo giudichiamo il fatto che sia previsto un processo di assunzione di 300 giovani con contratti di apprendistato. Nell'annunciare l'accordo, i sindacati hanno espresso un giudizio positivo sul testo complessivo dell'intesa, pur consapevoli dei sacrifici che interessano una parte considerevole dei lavoratori di Selex ES, convinti però che tali sacrifici devono essere finalizzati al risanamento e al rilancio della Selex ES. A noi pare che il piano presentato dall'azienda vada esattamente in questa direzione, quindi con un potenziamento delle capacità competitive della Selex, e dà quindi un contributo molto importante al futuro produttivo dell'azienda.
ParlaMint-IT_2013-07-04-LEG17-Sed-59.u24	[[Domando di parlare.]] [[PRESIDENTE. Ne ha facoltà.]] Signora Presidente, signor Sottosegretario, ho apprezzato la puntualità con cui è stato ricostruito il percorso e credo sia soprattutto importante prendere atto della scelta del Governo - se l'ho colta e capita bene - di investire molto sulla riorganizzazione, ma anche sul rilancio competitivo di Finmeccanica e di tutte le sue parti pregiate, tra cui quelle relative alla Selex. Credo che, dal punto di vista di chi ha posto l'interrogazione, ciò rappresenti un primo terreno su cui, nell'ultimo periodo, il confronto si è fatto positivo. Allo stesso tempo, voglio sottolineare che l'accordo recentemente stipulato con le organizzazioni sindacali è serio e importante, sia da parte delle organizzazioni sindacali che lo hanno firmato e dei lavoratori che lo devono sostenere, sia, certamente, da parte dell'azienda. Credo che non sfugga a nessuno il fatto che quella tipologia di intesa contiene una scelta importante, che il Sottosegretario ha giustamente ricordato, riguardante i contratti di solidarietà, e non solo l'accompagnamento alla pensione volontaria di alcune parti del personale, l'assunzione di giovani e la stabilizzazione di alcuni precari: con i contratti di solidarietà i lavoratori si sono certamente fatti carico di una riduzione oraria, ma anche di una riduzione del loro salario. I lavoratori contano dunque sul fatto che il piano industriale, che il Governo valuta positivamente, debba essere effettivamente un piano di rilancio dell'azienda. Credo che questa sia la cosa più significativa e, se mi posso permettere, ritengo che sia particolarmente importante che il Governo e il Ministero dello sviluppo economico monitorino al meglio questo percorso e che si istituisca anche un tavolo che lo accompagni e lo sostenga. Credo infatti che vada realizzato un sostegno, da parte dell'azione pubblica, del Governo e del Ministero, sia dal punto di vista finanziario sia dal punto di vista della scelta strategica, che sappia indirizzare verso un futuro positivo anche questa parte di sviluppo. Ho apprezzato particolarmente che, tra le scelte che il Sottosegretario ha riportato a nome del Governo, Finmeccanica intenda investire anche sulle parti e sui prodotti che riguardano il settore civile della sua attività. A questo proposito chiedo un impegno del Governo in particolare sul progetto TETRA, che è una tecnologia adottata dall'Unione europea e che si pone quindi all'interno di una dimensione di raccordo europeo, come standard digitale per le comunicazioni radio sicure delle forze di polizia, e sugli investimenti nazionali nell'aerospaziale: in tal modo ci si ricolloca all'interno di punti strategici, su cui questa azienda può dare molto, per l'Italia e anche nel contesto della competitività internazionale. Pur essendo soddisfatta delle risposte e di come il rappresentante del Governo ci ha rappresentato le cose, credo che sia importante mantenere, in tempi rapidi e stretti, un sostegno vero alla riorganizzazione e agli investimenti di prospettiva strategica.
ParlaMint-IT_2013-07-04-LEG17-Sed-59.u25	Lo svolgimento delle interrogazioni all'ordine del giorno è così esaurito.
ParlaMint-IT_2013-07-04-LEG17-Sed-59.u26	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-07-04-LEG17-Sed-59.u27	Il Senato tornerà a riunirsi in seduta pubblica lunedì 8 luglio, alle ore 17, con il seguente ordine del giorno: (Vedi ordine del giorno) La seduta è tolta (ore 17,16).
