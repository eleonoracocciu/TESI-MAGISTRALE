ParlaMint-IT_2013-12-12-LEG17-Sed-151.u1	La seduta è aperta (ore 9,30). Si dia lettura del processo verbale. MUSSOLINI, segretario, dà lettura del processo verbale della seduta antimeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2013-12-12-LEG17-Sed-151.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-12-12-LEG17-Sed-151.u3	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 9,32).
ParlaMint-IT_2013-12-12-LEG17-Sed-151.u4	Ha chiesto di parlare il senatore Azzollini, presidente della 5ᵃ Commissione, per riferire sui lavori della stessa relativi al disegno di legge n. 1149 oggi all'ordine del giorno dell'Assemblea. Ne ha facoltà.
ParlaMint-IT_2013-12-12-LEG17-Sed-151.u5	Signora Presidente, informo l'Aula che è cominciato in 5ᵃ Commissione l'esame del decreto-legge cosiddetto enti locali. Naturalmente occorre un vaglio approfondito da parte della Commissione, trattandosi di un provvedimento dalle rilevantissime implicazioni di natura finanziaria, che viene quindi analizzato e scrutinato con la dovuta attenzione. Per questa ragione riteniamo che concluderemo il nostro lavoro non prima della giornata di martedì, nel primo pomeriggio. Signora Presidente, colgo l'occasione per dire che è utile, data la grande quantità di provvedimenti legislativi da esaminare, che l'Aula tenga conto, nella programmazione dei suoi lavori, della necessità di effettuare uno scrutinio attento delle implicazioni finanziarie: talvolta è meglio esaminare i provvedimenti bene che in fretta, e questo serve sicuramente al Senato della Repubblica, ma soprattutto al Paese. Ricordo, giacché è sempre colpa della Commissione bilancio, che in questa settimana abbiamo licenziato la cosiddetta manovrina, ossia quella manovra che ci ha consentito di rimanere nel parametro del 3 per cento, assolutamente necessario per potere approvare la legge finanziaria. Informo poi che sta per arrivare alla nostra attenzione il decreto-legge sulla seconda rata IMU e sulla rivalutazione delle quote della Banca d'Italia, provvedimenti che necessiteranno di un esame approfondito sotto i profili specifici di natura finanziaria. Per tutte queste ragioni, chiediamo alla Presidenza di prendere nota della nostra esigenza e di valutarla positivamente.
ParlaMint-IT_2013-12-12-LEG17-Sed-151.u6	[[Domando di parlare.]] [[PRESIDENTE. Ne ha facoltà.]] Signora Presidente, io vorrei pregare la Conferenza dei Capigruppo di raccordarsi maggiormente con i Presidenti delle Commissioni prima di stabilire il calendario dei lavori, perché troppo spesso accade che si butta il cuore oltre l'ostacolo, si fa un programma, ma in realtà i lavori possibili delle Commissioni sono assolutamente incompatibili con le tempistiche, quindi capita, come questa mattina, che siamo qui e sappiamo di non avere materiale su cui lavorare. Vorrei pertanto auspicare che i Capigruppo, quando stabiliscono il calendario dei lavori, si raccordino maggiormente con i Presidenti delle Commissioni sugli argomenti che vengono trattati. [[Applausi del senatore Malan.]]
ParlaMint-IT_2013-12-12-LEG17-Sed-151.u7	Senatore Carraro, credo che la Conferenza dei Capigruppo debba conciliare l'esigenza di esame da parte delle Commissioni con la natura di questo provvedimento. Si tratta infatti di un decreto-legge che non è ancora stato esaminato dalla Camera e che scade il 30 dicembre. Mi rendo conto delle esigenze, che sono complesse, ma naturalmente tutte le difficoltà del Senato e della Camera derivano dalla struttura e dai contenuti del decreto-legge con cui dobbiamo confrontarci. Comunque prendiamo atto delle indicazioni del presidente Azzollini e, come da calendario già approvato dalla Conferenza dei Capigruppo, l'esame del disegno di legge n. 1149 è rinviato alla seduta di martedì 17 dicembre, alle ore 16,30, per la quale è già calendarizzato.
ParlaMint-IT_2013-12-12-LEG17-Sed-151.u8	Signora Presidente, vorrei parlare di un tema che riguarda la salute e ci interessa tutti: è emergenza smog con PM10 alle stelle, ma il Comune di Firenze tace. È questa l'accusa della Rete NO SMOG dopo sei giorni consecutivi di sforamento dell'indice PM10 nelle centraline di Firenze e di altre città della Toscana. È da mercoledì scorso che i livelli di PM10 hanno iniziato a sforare ininterrottamente nelle centraline del giardino di Boboli come a Scandicci, dove venerdì hanno raggiunto la punta massima di 116 microgrammi per metro cubo (ricordatevi che la soglia è di 50 microgrammi), e a via Ponte alle Mosse, dove sono stati misurati 108 microgrammi per metro cubo, ed è stato il 36° giorno di sforamento, superando così il limite dei 35 giorni previsti dalla normativa, il che fa diventare quella centralina la maglia nera, con i valori di inquinamento più alti della Toscana. Nei prossimi giorni gli sforamenti delle PM10 sono destinati a continuare, viste le condizioni meteorologiche stabili, con freddo e alta pressione, che sono favorevoli alla concentrazione e all'innalzamento degli inquinanti nell'aria. Nonostante gli sforamenti, il Comune di Firenze e gli altri Comuni della piana non prendono provvedimenti, come sottolineano le associazioni componenti la Rete (Città Ciclabile, Italia Nostra, Medici per l'ambiente, Medicina Democratica), perché continua l'inganno delle centraline di fondo che registrano l'inquinamento in misura inferiore (un terzo dei giorni di superamento), ma sono prese come riferimento per gli sforamenti e quindi per i provvedimenti antismog. Dove sono queste centraline? Sono nel giardino di Boboli e in viale Bassi e vengono considerate come le più attendibili per l'esposizione dei cittadini agli inquinanti, come se nel giardino di Boboli circolassero molte macchine. Così la centralina di via Ponte alle Mosse, in zona di traffico e altamente residenziale, detiene il record negativo di tutte le centraline della Toscana, ma per il Comune di Firenze i suoi 36 giorni di sforamento non contano, perché hanno valore i 13 giorni della centralina di Scandicci e i 10 di quella di viale Bassi. Così, in questi giorni i fiorentini respirano PM10 a pieni polmoni, ma il Comune non solo non prende provvedimenti, aspettando il superamento della soglia dei 15 giorni sforati dalla centralina di Scandicci, ma se ne disinteressa totalmente e non si preoccupa neanche di avvertire i cittadini per i rischi alla loro salute. [[Applausi dal Gruppo M5S.]]
ParlaMint-IT_2013-12-12-LEG17-Sed-151.u9	[[Domando di parlare.]] [[PRESIDENTE. Ne ha facoltà.]] Signora Presidente, facciamo spesso delle commemorazioni in quest'Aula. La mia non lo è, perché, grazie al cielo, la persona è in vita e compie oggi 90 anni. Sto parlando del professor Vittorio Mathieu, insigne filosofo e storico della filosofia, per molti decenni docente di storia della filosofia e di filosofia morale all'università di Torino, accademico dei Lincei, membro del Consiglio Nazionale delle Ricerche, membro e vice presidente del consiglio esecutivo dell'UNESCO, autore di molti libri in materia di storia della filosofia e di filosofia morale. Personaggio di levatura internazionale, sarebbe sicuramente tra coloro che potrebbero essere scelti per le più alte onorificenze della Repubblica per altissimi meriti culturali, ma ha sicuramente due qualità che glielo impediscono: essere stato fondatore di Forza Italia e tra i principali dirigenti del Popolo della Libertà. Nondimeno, credo che sia persona certamente degna di ricevere quanto meno gli auguri da quest'Aula per la sua grande carriera accademica e per i suoi meriti culturali, riconosciuti in Italia e all'estero.
ParlaMint-IT_2013-12-12-LEG17-Sed-151.u10	Rivolgiamo dunque molti auguri al professor Mathieu.
ParlaMint-IT_2013-12-12-LEG17-Sed-151.u11	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna. Ricordo che il Senato tornerà a riunirsi in seduta pubblica oggi, alle ore 16, con l'ordine del giorno già stampato e distribuito. La seduta è tolta (ore 9,43).
