ParlaMint-IT_2013-10-03-LEG17-Sed-118.u1	La seduta è aperta (ore 16). Si dia lettura del processo verbale. PIZZETTI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2013-10-03-LEG17-Sed-118.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-10-03-LEG17-Sed-118.u3	L'ordine del giorno reca lo svolgimento di interrogazioni a risposta immediata (cosiddetto question time ) su questioni attinenti il coordinamento in materia finanziaria tra Stato, Regioni e Autonomie locali e le iniziative nel settore dello sport, cui risponderà il ministro per gli affari regionali e le autonomie, dottor Delrio. Avverto che è in corso la diretta televisiva con la RAI. Passiamo dunque alle interrogazioni su questioni attinenti il coordinamento in materia finanziaria tra Stato, Regioni e Autonomie locali. I senatori hanno facoltà di rivolgere le loro domande al Ministro per gli affari regionali e le autonomie, per due minuti ciascuno.
ParlaMint-IT_2013-10-03-LEG17-Sed-118.u4	[[Domando di parlare.]] [[PRESIDENTE. Ne ha facoltà.]] Signora Presidente, gentile Ministro, pongo tre quesiti che riguardano le autonomie locali. Il primo riguarda gli sviluppi del Patto di stabilità: tutti capiscono che occorre contribuire al rispetto dei parametri di Mastricht, ma i vincoli del Patto rischiano di soffocare Comuni ed economia. Cosa pensa di fare per i Comuni inferiori ai 5.000 abitanti? Non è sufficiente mantenere alcuni indicatori di spesa corrente e dotazione di personale e liberarli almeno dalle incombenze burocratiche relative al Patto? Stante l'attuale situazione dell'economia reale, e in particolare del settore dell'edilizia, sta pensando all'esclusione dal computo per il Patto degli investimenti, e in particolare di quelli relativi alla messa in sicurezza, all'edilizia scolastica e così via? I Comuni possono essere volano dell'economia locale anche con investimenti piccoli ed immediatamente cantierabili. Anche per quanto attiene il progetto «6.000 Campanili», previsto dal cosiddetto decreto del fare, occorrerebbe precisare che per le realtà che vedono l'entrata in un anno e i pagamenti dei saldi in anni successivi vi sia una deroga. Il secondo quesito riguarda la service tax e le modalità e i tempi di stesura dei bilanci degli enti locali. La service tax sarà importante e per la sua applicazione occorre avere tempi certi. Il terzo quesito riguarda le Province. È stato recentemente pubblicato uno studio dell'UPI su quanto costa l'applicazione del disegno di legge recante «Disposizioni sulle Città metropolitane, Province, sulle unioni e fusioni di Comuni», da cui si evince che l'annunciato risparmio di 11 milioni dovuto alla cancellazione degli amministratori provinciali sarà pagato dal Paese 2 miliardi di euro. Il Ministro ha tenuto in considerazione la proposta alternativa di riordino delle Province avanzata dall'UPI, che porterebbe nel breve periodo davvero ad un risparmio e ad una gestione più efficiente ed efficace, senza alcuna necessità di modifica costituzionale?
ParlaMint-IT_2013-10-03-LEG17-Sed-118.u5	[[Domando di parlare.]] [[PRESIDENTE. Ne ha facoltà.]] Signora Presidente, signor Ministro, il decreto-legge 8 aprile 2013, n. 35, convertito in legge dalla legge 6 giugno 2013, n. 64, ha sbloccato in parte i pagamenti scaduti dei debiti della pubblica amministrazione nei confronti delle aziende, per un importo di 40 miliardi di euro, che saranno erogati nell'arco degli anni 2013-14. Ad oggi non si sa quanti siano in realtà i debiti accumulati dalla pubblica amministrazione nei confronti delle aziende. Non ci possiamo nascondere che le norme del Patto di stabilità hanno determinato un occultamento di debito pubblico ed in parte hanno procurato questa montagna di debiti delle pubbliche amministrazioni. A partire da quest'anno, dal 2013, è stata prevista l'estensione del Patto di stabilità ai Comuni con popolazione compresa tra i 1.000 e i 5.000 abitanti, ai sensi dell'articolo 31, comma 9, della legge n. 183 del 2011. Non è questa una contraddizione in termini? Infatti, da un lato paghiamo i debiti accumulati anche attraverso il Patto di stabilità e dall'altro estendiamo questo meccanismo ad altri Comuni (comunità montane, unioni di Comuni e così via), per cui si creerà un ulteriore debito. Visto che siamo appena alla fase iniziale di applicazione, è il caso di prorogare l'entrata in vigore di questo meccanismo che comporta per i Comuni tutta una serie di problemi legati all'applicazione delle norme, pagamenti, impegni e controllo della spesa per il quale i Comuni non sono più neanche attrezzati? Ormai i Comuni più piccoli condividono le segreterie e hanno difficoltà a sostenere anche la normale amministrazione. PRESIDENTE. Senatore Ceroni, la prego di concludere il suo intervento. CERONI (PdL). In conclusione, signora Presidente, credo che, per quanto riguarda i Comuni, potrebbero bastare i tagli operati negli ultimi anni che impediscono loro di far fronte ai servizi essenziali per la popolazione.
ParlaMint-IT_2013-10-03-LEG17-Sed-118.u6	[[Domando di parlare.]] [[PRESIDENTE. Ne ha facoltà.]] Signora Presidente, signor Ministro, intervengo in sostituzione della collega Bulgarelli che, a causa dell'influenza, non può partecipare ai lavori. Come sa, la gestione dei fondi nei Comuni italiani, soprattutto in quelli piccoli, è un'operazione molto difficile e spesso gli attivi (quando ci sono) ammontano a pochissime migliaia di euro. In questa ottica sappiamo che le risorse in caso di indebite spese possono costituire un problema grave. In molte Regioni d'Italia si sono verificati casi di rimborsi a segretari comunali, magari operanti in convenzione, per il trasporto dal loro domicilio alla sede di lavoro. Alcuni di questi, i più eclatanti, sono ad oggi oggetto di indagini da parte della magistratura. Signor Ministro, le chiedo, a nome della collega Bulgarelli, se è a conoscenza del fatto che alcune amministrazioni locali liquidino tali rimborsi e se ritiene corretto che un segretario comunale, anche se esercita in convenzione, abbia diritto a percepire rimborsi spese per il trasporto nel tragitto fra domicilio e sede di lavoro.
ParlaMint-IT_2013-10-03-LEG17-Sed-118.u7	[[Domando di parlare.]] [[PRESIDENTE. Ne ha facoltà.]] Signora Presidente, gentile Ministro, premesso che il decreto-legge 31 agosto 2013, n. 101 (cosiddetto decreto pubblica amministrazione), attualmente in discussione qui in Senato, prevede procedure di mobilità per i dipendenti delle società partecipate, e quindi il loro assorbimento in altre società pubbliche, e che questa operazione potrebbe avere notevole impatto sugli equilibri della finanza pubblica locale e regionale, si chiede di sapere se il Governo conosca il numero delle società coinvolte, dei dipendenti di tali società e conosca l'ammontare del debito delle società che, in base ai provvedimenti adottati nel 2011 e nel 2012 (in particolare, il decreto-legge 13 agosto 2011, n. 138 e il decreto-legge 6 luglio 2012, n. 95), dovrebbe essere consolidato in quello degli enti proprietari. Di conseguenza, si chiede di conoscere se c'è una valutazione dell'impatto che tale operazione può avere sugli equilibri di finanza pubblica e come si intende gestire il problema del potenziale debito accumulato e occulto delle società e degli enti locali, anche per evitare che il fenomeno si amplifichi ulteriormente.
ParlaMint-IT_2013-10-03-LEG17-Sed-118.u8	[[Domando di parlare.]] [[PRESIDENTE. Ne ha facoltà.]] Signora Presidente, signor Ministro, i Comuni e gli enti locali devono da anni confrontarsi con le difficoltà legate al rispetto dei vincoli imposti dal Patto di stabilità, il quale - come tutti sappiamo - ha delle ricadute negative sulle spese di investimento. La legge di stabilità per il 2013 modifica le regole del Patto di stabilità per le Regioni e le Province autonome al fine di inserire in questa disciplina la nuova modalità di calcolo delle spese finali sottoposte al vincolo del Patto, definita "competenza euro-compatibile". La legge 12 novembre 2011, n. 183, stabilisce che, a decorrere dall'anno 2014, le modalità di raggiungimento degli obiettivi di finanza pubblica delle singole Regioni e degli enti locali, possano essere concordate tra lo Stato e le Regioni e che tali modalità vengano stabilite con decreto da adottare entro il 30 novembre 2013. La completa attuazione di quanto previsto dalla legge n. 183, con la conseguente opportunità di regionalizzare il Patto di stabilità per il 2014, rappresenta una possibilità strategica che tutti auspichiamo. Nonostante, però, la scadenza del 30 novembre sia ormai alle porte (praticamente domani), il Ministro dell'economia e delle finanze non ha ancora adottato il decreto, di cui all'articolo 32, comma 17 della legge n. 183. Poiché noi riteniamo sia urgente, chiediamo se il Ministro non ritenga opportuno il percorso di attribuzione alle Regioni di un ruolo determinante in tema di coordinamento della finanza territoriale, adoperandosi nelle sedi opportune per provvedere all'emanazione del decreto che stabilisce le modalità per l'attuazione del comma 17 dell'articolo 32 della legge n. 183, così da iniziare quanto prima la fase di sperimentazione sul Patto di stabilità integrato già nel 2014.
ParlaMint-IT_2013-10-03-LEG17-Sed-118.u9	[[Domando di parlare.]] [[PRESIDENTE. Ne ha facoltà.]] Signora Presidente, signor Ministro, intervengo in riferimento alle competenze delle Province autonome di Trento e Bolzano in materia di tributi locali. Come è noto, con il decreto-legge 31 agosto 2013, n. 102, è stata abolita l'IMU sulla prima casa. A differenza del 2008, quando il Governo Berlusconi varò un analogo provvedimento, nell'attuale decreto non è previsto il rimborso per i Comuni situati nelle due Province autonome, ma viene offerta una copertura totalmente illegittima. Dal momento che la nostra è l'unica realtà ad avere competenza legislativa in materia di tributi locali, sarebbe opportuno e più logico demandare alle due Province autonome la disciplina dell'IMU; in tal modo sarebbe possibile evitare l'insorgere di perenni problemi di incostituzionalità, di conseguenti impugnazioni e così via, anche considerato che sul bilancio delle due Province autonome grava anche il fatto che lo Stato non finanzia gli enti locali compresi nel loro territorio. PRESIDENTE. Ha facoltà di rispondere congiuntamente il ministro per gli affari regionali e le autonomie, dottor Delrio.
ParlaMint-IT_2013-10-03-LEG17-Sed-118.u10	Signora Presidente, cercherò di seguire l'ordine degli interventi, anche se alcune risposte saranno ovviamente comuni a più domande. In primo luogo, come sapete, un passaggio del discorso di insediamento del Presidente del Consiglio su cui il Governo ha ricevuto la fiducia riporta un impegno preciso dell'Esecutivo a procedere alla revisione del Patto di stabilità interno per i vari motivi che sono stati ricordati anche in questa sede: il Patto di stabilità, infatti, comporta notevoli oneri di programmazione e oneri burocratici non solo a carico dei Comuni piccoli, ma anche a carico dei Comuni maggiori. Il Patto ha certamente contribuito al raggiungimento di saldi positivi (che, solo per i Comuni, ammontano a 4 miliardi e mezzo di euro) e, quindi, ha contribuito al risanamento del bilancio dello Stato. Per le sue regole interne, però, si tratta di un Patto di stabilità particolarmente anomalo se confrontato con quelli vigenti in altri Paesi europei, dove si richiede semplicemente un saldo di parte corrente e, casomai, una contribuzione alla riduzione dell'indebitamento netto. Per quanto riguarda in particolare i piccoli Comuni, quelli con una popolazione tra i 1.000 e i 5.000 abitanti, va ricordato che il Patto di stabilità contribuisce al saldo positivo dello Stato per circa 800 milioni di euro; ciò, quindi, significa che l'abolizione del Patto di stabilità interno per i piccoli Comuni comporterebbe un costo di pari entità. La revisione del Patto di stabilità, che è già stata avviata perché si considera di rispondere a questo impegno attraverso il disegno di legge di stabilità che verrà approvato a metà ottobre, è ovviamente di competenza primaria del Ministero dell'economia e delle finanze. L'orientamento comune è quello di semplificarlo molto e, comunque, per la prima volta dopo tanti anni, di ridurre gli obiettivi di patto in maniera da liberare investimenti in conto capitale. Sempre continuando su questo tema, che è stato sollevato in diversi interventi, devo ricordare che, come è stato rilevato dal senatore Centinaio, la parte regionalizzata del Patto di stabilità interno ha contribuito in maniera significativa al raggiungimento degli obiettivi. Molte Regioni hanno concesso degli spazi ai Comuni e questo ha contribuito in maniera rilevante al conseguimento di importanti risultati. Certamente quella esperienza è unanimemente valutata, sia dal Ministero dell'economia e delle finanze che dal Ministero per gli affari regionali e le autonomie, come un'esperienza da aiutare e da rafforzare. Pertanto, relativamente alla sollecitazione del senatore circa la necessità di dare piena applicazione alle procedure di regionalizzazione del Patto, l'intenzione del Governo è quella di attivare rapidamente l'organismo che dovrebbe essere preposto alla definizione di questi aspetti, come previsto dalla legge n. 42 del 2009: si tratta della Conferenza permanente per il coordinamento della finanza pubblica che, purtroppo, non è mai stata convocata nonostante avrebbe dovuto iniziare il proprio lavoro già due anni fa. In quella sede, con l'ausilio della COPAFF (Commissione parlamentare per l'attuazione del federalismo fiscale) si possono definire i nuovi criteri, le nuove formule e anche il potenziamento delle esperienze, come quelle del patto regionale, che in qualche modo hanno aiutato Stato centrale e Comuni a raggiungere gli impegnativi obiettivi di finanza pubblica. Sempre in relazione al tema del Patto di stabilità interno, è stata sollevata anche una questione relativa ai pagamenti. I meccanismi del Patto di stabilità interno sono stati certamente tra le cause dei ritardati pagamenti; tutto questo non va però usato come giustificazione, nel senso che una buona programmazione doveva consentire comunque di non accumulare troppi ritardi nei pagamenti. È stato, però, certamente una delle cause principali dei ritardati pagamenti. Bisogna, quindi, trovare assolutamente una soluzione modificando anche le regole sottese al Patto di stabilità, proprio perché credo che queste aiutino anche a rispettare i vincoli che l'amministrazione si è data e quelli che l'Europa ci impone: ovvero, appunto, effettuare i pagamenti entro termini stabiliti. Certamente il Governo è impegnato. Questa discussione è stata avviata da tempo e verrà completata nelle prossime settimane: dovrà trovare il suo compimento all'interno della legge di stabilità. Desidero sottolineare comunque che è nostra intenzione, prima della legge di stabilità, convocare la Conferenza per il coordinamento della finanza pubblica, in maniera da ottenere la necessaria concertazione con gli enti locali e la necessaria collaborazione nel raggiungimento dei medesimi obiettivi. Credo con questo di aver risposto alle obiezioni principali relative al Patto di stabilità. Rinviare l'applicazione ai Comuni minori non è possibile in questo momento, perché sono all'interno del Patto di stabilità. Come avrete forse osservato, nel disegno di legge che ho presentato e che è stato approvato dal Consiglio dei Ministri sono contenute alcune facilitazioni per i Comuni minori: per esempio, i Comuni che decidono di aderire alle unioni comunali rimangono esentati dal Patto di stabilità interno. Quindi cerchiamo di favorire, da un lato, un processo di riorganizzazione e di accorpamento dei Comuni e, dall'altro lato, di facilitarli non solo con gli incentivi per le fusioni, ma anche con gli incentivi a maggiori investimenti qualora correlati al processo di unione. Vorrei ricordare che solo il 10 per cento dei Comuni italiani fa parte di unioni di Comuni, mentre in quasi tutta Europa questa percentuale sale all'80 o al 90 per cento, e questo serve ovviamente ad erogare servizi più efficienti. Per quanto riguarda le altre domande più specifiche, i tempi della service tax sono quelli della legge di stabilità e al riguardo stiamo ragionando. La service tax dovrà unire la quota immobiliare TARES e la quota IMU precedente, se ripensata, e unire anche una parte di imposta sui servizi indivisibili, come previsto peraltro nell'originaria definizione della legge n. 42 del 2009 sul federalismo. Contiamo di definire insieme ai Comuni italiani questa tassa che diventerà un pilastro del federalismo fiscale, speriamo definitivo e non transitorio. Per quanto concerne lo studio dell'UPI, devo dire che trovo totalmente inaccettabili le premesse e le conclusioni. Non è vero che verranno moltiplicati i centri di costo. Intanto va ricordato che nel programma del Governo c'è l'abolizione delle Province e - come sapete - il Governo ha votato questo indirizzo e i partiti che lo sostengono sono ad esso favorevoli. In questa fase transitoria riteniamo importante avere un ente di area vasta, il quale avrà funzioni definite e limitate. Secondo lo studio del professor Giarda, consegnato un anno fa, i risparmi derivanti dalla abolizione delle Province ammontano ad oltre 750 milioni di euro. Secondo uno studio provvisorio, solo con le limitazioni di funzioni i risparmi saranno minori il primo anno, ma sicuramente a regime raggiungeranno e supereranno questa previsione. Non è affatto vero che verranno moltiplicati i centri di costo, per il semplice motivo che i centri di costo comunali esistono già. È quindi una premessa sbagliata pensare che da 100 si passerà a 1.300 centri di costo. È chiaro che se si parte da una premessa sbagliata tutte le conclusioni sono sbagliate: questo è il punto chiave. Naturalmente si possono avere opinioni diverse rispetto all'abolizione delle Province, ma questo è il programma del Governo e credo sia serio e coerente attuarlo così come stabilito. I risparmi del solo personale politico non ammontano a 11 milioni, come erroneamente - per colpa mia e me ne scuso - è stato scritto, per un refuso di stampa, nella relazione di accompagnamento al disegno di legge: si tratta di 110 milioni di euro di risparmi ottenibili solo dall'abolizione del personale politico, ossia trasformando le Province in enti di secondo grado e non più in enti elettivi. La differenza, quindi, è sostanziale. Certamente quei risparmi ci saranno e, oltre a quelli, vi saranno tutti i risparmi ottenuti dal fatto che non vi saranno più funzioni in campo di sviluppo economico, di cultura, di sport, di servizi sociali e così via, che verranno accorpate in capo ai Comuni. Credo quindi che la premessa dello studio - con tutto il rispetto - sia profondamente sbagliata. Per quanto riguarda la sollecitazione del senatore Zeller, certamente noi crediamo che debba essere superato il tema della riserva erariale. Anch'io sono d'accordo, ma questo superamento presenta alcuni profili complicati. Devo rimandare la risposta completa al Ministero dell'economia e delle finanze, perché il quesito che lei mi pone è molto complesso. In linea di massima, credo che, nel rispetto della Costituzione e dello Statuto delle autonomie, sia coerente attribuire alle Regioni a statuto speciale la facoltà di gestire i tributi locali. Mi scuso se vado in fretta. Anche il quesito che è stato posto dal senatore Molinari a nome della senatrice Bulgarelli, relativo ai rimborsi, riguarda una questione più di pertinenza del Ministero dell'interno. Come lei sa, l'Agenzia per la gestione dell'albo dei segretari comunali è stata soppressa e la competenza è ora in capo al Ministero dell'interno. Mi permetto di anticipare quello che immagino le verrà detto, ossia che ai segretari che ricoprono sedi di segreteria convenzionata è garantito il rimborso per le spese di viaggio. Pertanto questi casi ben definiti sono disciplinati dall'articolo 10, comma 3, del decreto del presidente della Repubblica n. 465 del 1997. Credo di aver terminato le risposte con il quesito relativo alle società partecipate. Certamente esistono dei dati relativi alle società partecipate e la questione è all'attenzione del Governo. Diverse strutture hanno attività di ricognizione; in particolare, i conti pubblici territoriali (CPT) svolgono l'analisi e la ricognizione di queste società. Ovviamente i dati si ricevono, in entrata, dagli enti autonomi (Regioni, Province e Comuni) e, quindi, a volte le risposte non arrivano per tempo. In particolare abbiamo avuto difficoltà - che immagino il ministro D'Alia avrà già segnalato - a ricevere i dati del personale. Esiste, quindi, un problema veramente serio - che lei ha giustamente posto - concernente la banca dati complessiva di queste strutture. Molte Regioni - ricordo la Regione Lazio, avendo incontrato ieri sera il presidente Zingaretti - stanno adoperandosi per chiudere, unificare e razionalizzare queste società. Stiamo accompagnando e incoraggiando le Regioni in questo lavoro. Certamente - e il Governo intende assumere presto un'iniziativa in proposito - le opere di razionalizzazione sugli enti di secondo grado devono essere costruite in maniera più coerente con la normativa europea, prevedendo anche la possibilità di costituire società in house, purché tutti i costi e gli eventuali guadagni siano inseriti nel bilancio consolidato, come lei giustamente ricordava. Questa è buona amministrazione pubblica ed è l'orientamento che vuole dare il Governo. La radicale razionalizzazione delle società di secondo livello è uno degli obiettivi che ci poniamo, forse più importante perfino del lavoro sugli enti di area vasta, perché ci consentirà di ottenere notevoli risparmi e forse anche aggregazioni di scala seguenti. Non solo dobbiamo ridurre il numero di tali società, ma dobbiamo anche favorire la programmazione di processi industriali di ingresso di privati (privatizzazioni), laddove sia possibile, e processi industriali di efficientamento. Questo, infatti, rappresenta realmente un punto di mancata competitività del nostro Paese. PRESIDENTE. Hanno adesso facoltà di replicare gli interroganti, per un minuto ciascuno.
ParlaMint-IT_2013-10-03-LEG17-Sed-118.u11	[[Domando di parlare.]] [[PRESIDENTE. Ne ha facoltà.]] Signora Presidente, sono parzialmente soddisfatta della risposta del Ministro per quanto riguarda il Patto di stabilità. Mi pare di capire che vi sia una sensibilità al tema e quindi una disponibilità ad apportare revisioni. Certo, il fatto che la service tax sia inserita nella legge di stabilità significa che i Comuni entro la fine dell'anno dovrebbero per lo meno avere delle indicazioni e dovrebbero poter redigere i loro bilanci al massimo entro la fine di febbraio. Vorrei che non si ripetesse più l'aberrazione di quest'anno, cioè avere la possibilità di approvare i bilanci di previsione entro il 30 novembre, che sostanzialmente vuol dire non approvare più il bilancio di previsione, ma solo un assestamento in vista del conto consuntivo. Per quanto riguarda invece il tema delle Province, chiederei al Ministro, se possibile, una maggiore attenzione, forse perché provengo da una zona in cui le Province funzionano bene: c'è tutta una serie di competenze che comunque non possono essere attribuite ai Comuni e che sono proprio quelle di area vasta. Ugualmente pensare di attribuirle alle Regioni, soprattutto se grandi, diventa complicato. Si tratta di un nucleo di funzioni su cui forse varrebbe la pena di lavorare ancora.
ParlaMint-IT_2013-10-03-LEG17-Sed-118.u12	[[Domando di parlare.]] [[PRESIDENTE. Ne ha facoltà.]] Signora Presidente, sono contento che il Ministro abbia fatto la stessa diagnosi della malattia: il Patto di stabilità procura un occultamento del debito. Sono però insoddisfatto della risposta perché, di fronte a questo problema, nulla viene prospettato. Mi dispiace, perché lei, signor Ministro, è stato Presidente dell'ANCI, e quando lo era aveva ben altra posizione al riguardo. Mi rendo conto che non c'è il miliardo di euro che serve per superare la difficoltà, però le voglio ricordare che il Governo ha introdotto un nuovo principio. Per esempio, nel decreto-legge 31 agosto 2013, n. 101, recante «Disposizioni urgenti per il perseguimento di obiettivi di razionalizzazione nelle pubbliche amministrazioni», si stabilizzano 120.000 dipendenti a carico della pubblica amministrazione, miracolosamente senza alcun costo. Allora, quando c'è la volontà di risolvere il problema, i soldi sono un problema che riguarda altri; quando non lo si vuole risolvere, si sta fermi. Grazie e buon lavoro.
ParlaMint-IT_2013-10-03-LEG17-Sed-118.u13	[[Domando di parlare.]] [[PRESIDENTE. Ne ha facoltà.]] Intervengo solo per ringraziare il Ministro per la risposta data, che girerò alla collega Bulgarelli, anche se vorrà dire che, se la sua interpretazione della norma è corretta, la magistratura sta operando inutilmente nelle vertenze che si sono aperte. In ogni caso, ringrazio il Ministro per la risposta.
ParlaMint-IT_2013-10-03-LEG17-Sed-118.u14	[[Domando di parlare.]] [[PRESIDENTE. Ne ha facoltà.]] Signor Ministro, grazie per le sue evidenze. Credo che per affrontare tematiche così importanti sia fondamentale avere un quadro chiaro della situazione: un quadro che richiede un serio monitoraggio dei dati certi. Nei prossimi mesi - glielo prometto - talloneremo il Governo su questo aspetto. Fin da ora invito il Governo ad un approfondimento sul tema, anche per offrire una valutazione precisa in termini di impatto delle disposizioni adottate e di possibili soluzioni alle eventuali criticità, perché questa non è razionalizzazione e non possiamo comprare a scatola chiusa. (Congratulazioni).
ParlaMint-IT_2013-10-03-LEG17-Sed-118.u15	[[Domando di parlare.]] [[PRESIDENTE. Ne ha facoltà.]] Signor Ministro, non ha risposto con precisione alla mia domanda, però speriamo che si riesca ad arrivare all'attuazione dell'articolo 32, comma 17, della legge n. 183 del 2011, di cui parlavamo prima. Confidiamo nella sua competenza e, soprattutto, nell'amore per gli enti pubblici che ha dimostrato nel suo precedente incarico. Sappiamo benissimo tutti che le Regioni stanno aspettando - l'hanno detto in più di un'occasione - l'attuazione del comma 17. Non la aspettano solo le Regioni, ma anche tutti i Comuni, soprattutto quelli virtuosi, che in questo momento sono strozzati dal Patto di stabilità, e - soprattutto - quei suoi ex colleghi e tutti quei sindaci che in questo momento hanno i soldi in cassa e potrebbero far ripartire l'economia e dare delle risposte ai nostri concittadini. Purtroppo, però, sappiamo benissimo tutti che sono lì, bloccati, e molto spesso fanno anche figuracce nei confronti dei propri cittadini. A questo punto, siamo tutti nelle sue mani, visto quello che ci ha dimostrato in passato.
ParlaMint-IT_2013-10-03-LEG17-Sed-118.u16	[[Domando di parlare.]] [[PRESIDENTE. Ne ha facoltà.]] Signora Presidente, sono soddisfatto della risposta, anche perché sono convinto che, con la collaborazione del ministro Delrio, che conosciamo come profondo conoscitore e anche grande amico delle autonomie, riusciremo a superare questa situazione, separando i poteri tra Stato e Province autonome, anche perché è sotto gli occhi di tutti che non va bene che lo Stato unilateralmente disponga l'abolizione dell'IMU contro la volontà delle Province e dei Comuni, per poi far saldare il conto ad altri.
ParlaMint-IT_2013-10-03-LEG17-Sed-118.u17	Passiamo ora alle interrogazioni riguardanti le iniziative nel settore dello sport, cui risponderà il ministro per gli affari regionali e le autonomie, dottor Delrio, che ha anche la delega in materia di sport. I senatori hanno facoltà di rivolgere le loro domande al Ministro, per due minuti ciascuno.
ParlaMint-IT_2013-10-03-LEG17-Sed-118.u18	[[Domando di parlare.]] [[PRESIDENTE. Ne ha facoltà.]] Signora Presidente, dopo il discorso del presidente Letta del 29 aprile scorso, possiamo dare per acquisito sia il valore del tema dello sport che, purtroppo, il fatto che il sistema dello sport nel nostro Paese è in grande sofferenza. Oggi vorrei soffermarmi su un aspetto molto importante, cioè la legge n. 398 del 1991, che disciplina la gestione fiscale delle associazioni sportive dilettantistiche. Vi sono alcune criticità - e le ho già consegnato un elenco delle maggiori criticità che riguardano questa gestione - che producono una grande complicazione per quanto riguarda la presentazione dei documenti e le procedure a cui assolvere. Un altro elemento di difficoltà è la grande interpretabilità di alcune terminologie. Le criticità che ho elencato spesso comportano la decadenza dallo status di associazione sportiva dilettantistica e pertanto determinano multe e, a volte, anche regimi fiscali più pesanti. In definitiva, occorrerebbe un riordino burocratico e strutturale di tutto il settore, pensando che la stragrande maggioranza delle vere associazioni sportive e dilettantistiche sono condotte da persone semplici, con poca esperienza burocratica, senza finalità lucrative, che vi si dedicano dopo il lavoro, per divertimento o svago. Adesso esse devono rispettare normative quasi più pressanti di quelle che devono rispettare le società commerciali e con rischi personali e patrimoniali assurdi. Occorre, inoltre, tracciare una linea di netta divisione tra chi fa davvero attività dilettantistica sportiva e chi utilizza questo contenitore per mascherare attività commerciali. Chiedo cosa intende fare il Ministero dello sport, con i suoi uffici, per sfoltire e semplificare questa norma. Inoltre, vorrei chiedere se, per quanto riguarda un riordino del settore dello sport complessivamente inteso, intenda avviare una concertazione con il mondo che verrà investito dalle soluzioni.
ParlaMint-IT_2013-10-03-LEG17-Sed-118.u19	[[Domando di parlare.]] [[PRESIDENTE. Ne ha facoltà.]] Signor Ministro, a giugno di quest'anno, per accedere al fondo per lo sviluppo e la diffusione della pratica sportiva, che dispone di 23 milioni di euro, sono giunte 10.100 domande. Vorrei sapere quando si pensa di dare risposta. In secondo luogo, tutti riconosciamo la necessità di una maggiore diffusione della pratica sportiva nella scuola per far compiere un salto di qualità ai giovani e alla diffusione della pratica sportiva stessa. In attesa di provvedimenti strutturali, che certamente non sono facili data la scarsezza dei mezzi a disposizione e la situazione della scuola, che è in profondo disagio, vorrei sapere se il Governo condivide l'opinione del PdL, che è quella che una collaborazione molto intensa tra scuola, enti locali e società sportive dilettantistiche possa portare a risultati molto positivi. Vorrei sapere dal Governo se intende presentare un disegno di legge o un decreto-legge o se intende affidarsi al Parlamento per quanto riguarda gli impianti per l'attività sportiva professionistica ad alto livello, ovvero soprattutto gli stadi di calcio e i palazzetti dello sport per basket e pallavolo. Si è lasciata trascorrere tutta la scorsa legislatura senza arrivare a una soluzione. Io ritengo che bisogna, prima di tutto, mettersi d'accordo se il Governo intende agire o se vuole lasciar agire il Parlamento; in questo secondo caso, noi Gruppi parlamentari cercheremo un dialogo sull'argomento. Infine, signor Ministro, fino al 2000 il CONI aveva un automatismo di finanziamento determinato dalle entrate del Totocalcio. Adesso, a causa della crisi del Totocalcio, beneficia dei contributi dello Stato. Si può ritornare ad un automatismo del finanziamento del CONI, che il mondo dello sport auspica in modo molto consistente? PRESIDENTE. Segnalo a quanti sono intervenuti o intendono farlo che bisognerebbe rivolgere una sola domanda, altrimenti il Ministro non ha il tempo per rispondere a tutti. Vi ringrazio.
ParlaMint-IT_2013-10-03-LEG17-Sed-118.u20	[[Domando di parlare.]] [[PRESIDENTE. Ne ha facoltà.]] Signora Presidente, signor Ministro, nell'anno scolastico 2009-2010 l'allora Ministro dell'istruzione e il presidente del CONI hanno firmato un protocollo d'intesa per il rilancio dell'attività motoria e sportiva nella scuola primaria, promuovendo il progetto denominato «Alfabetizzazione motoria». Avviato nel primo anno come progetto pilota, esso ha avuto seguito come sperimentazione negli anni scolastici successivi sino allo scorso anno, prevedendo l'affiancamento all'insegnante di un esperto laureato in scienze motorie e diplomato ISEF. Un successivo monitoraggio del progetto nei suoi diversi aspetti ha fornito risultati ben al di sopra di ogni previsione. Tuttavia, conclusa questa prima fase, non vi è ad oggi notizia sulla prosecuzione e attuazione del progetto di «Alfabetizzazione motoria». Fra gli obiettivi del programma vi era l'istituzione della figura dell'insegnante di attività motoria dalla scuola primaria. L'educazione motoria, fisica e sportiva è stata riconosciuta infatti in questi ultimi anni, e a tutti gli effetti, come disciplina formativa essenziale. Il Piano sanitario nazionale ha ribadito più volte che, nell'ambito dell'adozione di sani stili di vita, l'attività fisica riveste un ruolo fondamentale. Le chiediamo, signor Ministro, se questo Governo intenda proseguire e migliorare il progetto di «Alfabetizzazione motoria», nonché se abbia intenzione di istituire l'educazione motoria e sportiva quale espressione di un valore personale assicurandone lo svolgimento, all'interno del programma obbligatorio della scuola primaria, con un insegnante laureato in scienze motorie e diplomato ISEF.
ParlaMint-IT_2013-10-03-LEG17-Sed-118.u21	[[Domando di parlare.]] [[PRESIDENTE. Ne ha facoltà.]] Signora Presidente, signor Ministro, il decreto ministeriale dello scorso aprile recante disciplina della certificazione dell'attività sportiva ha previsto l'obbligatorietà della certificazione medica sia per l'attività ludico-motoria che per l'attività sportiva non agonistica. A distanza di qualche mese, il decreto-legge n. 69 ha abolito l'obbligatorietà dei certificati medici per l'attività ludico-motoria, mantenendola invece per l'attività sportiva non agonistica, generando non poca confusione sia in ambito sportivo che in ambito medico, tanto che la Federazione italiana medici di famiglia ha chiesto un chiarimento al Ministero della salute. Con una circolare esplicativa il Ministero ha confermato non solo l'abolizione dei certificati per le attività ludico-motorie amatoriali, ma anche quella dei conseguenti accertamenti diagnostici che la normativa abrogata richiedeva. Resta però l'obbligatorietà della certificazione per l'attività sportiva non agonistica riferita a certi tipi di attività sportive, lasciando alla discrezionalità professionale del medico certificatore l'esecuzione di ulteriori accertamenti ed esami clinici. La circolare non accenna al comportamento da tenere in caso di richieste da parte di strutture sportive che spesso, per motivi assicurativi, continuano a richiedere tale certificazione nonostante le prescrizioni normative, lasciando di fatto al medico la valutazione del paziente e lo standard del certificato da erogare. Pur nei limiti delle competenze in materia del suo Dicastero, lo ribadisco, trattandosi di una materia che interessa anche il Ministero del salute, le chiedo quali iniziative si intenda adottare per garantire una chiara e univoca comprensione della normativa, per evitare che si diffondano pratiche non conformi, che sono dannose per i cittadini e contrarie alla necessaria tutela del loro diritto alla salute.
ParlaMint-IT_2013-10-03-LEG17-Sed-118.u22	[[Domando di parlare.]] [[PRESIDENTE. Ne ha facoltà.]] Signora Presidente, signor Ministro, anche nel nostro caso vorremmo avere informazioni in merito al rapporto scuola-sport. Sappiamo benissimo che i bambini italiani registrano il più alto tasso di obesità d'Europa in quanto sono i più sedentari e molto spesso stanno davanti alla televisione piuttosto che fare attività sportiva. Sappiamo benissimo che lo sport rappresenta un fenomeno sociale, un'attività che ha sempre contribuito a promuovere uno stile di vita positivo e propositivo e un'attitudine alla cura del corpo. Quindi, chiediamo se e con quali modalità il Governo intenda promuovere la formazione sportiva quale parte integrante del percorso scolastico a partire dalla scuola primaria e di riconoscere l'educazione motoria e la pratica sportiva quali valori fondamentali per l'espressione della personalità giovanile e quali componenti essenziali del curriculum. Soprattutto, vorremmo sapere se non ritenga funzionale a questo progetto l'integrazione strutturale tra le istituzioni scolastiche autonome e le federazioni sportive attraverso l'organizzazione di una manifestazione annuale aperta a tutte le discipline, che consenta agli studenti un confronto attraverso la partecipazione alle attività sportive.
ParlaMint-IT_2013-10-03-LEG17-Sed-118.u23	[[Domando di parlare.]] [[PRESIDENTE. Ne ha facoltà.]] Signora Presidente, visto il ruolo di regina dello sport che l'atletica leggera ricopre fra le discipline olimpiche, il suo valore altamente formativo per le nuove generazioni nonché l'apporto significativo svolto per mantenere in salute la popolazione in generale, tenuto conto della futura candidatura della nostra Capitale alle Olimpiadi del 2024 e riscontrato il generale abbandono da parte delle istituzioni sia degli impianti sportivi - per lo più antiquati e fatiscenti - che della pratica della disciplina stessa, a proposito della Capitale, chiedo al Ministro di vigilare affinché vengano rinnovate, per ulteriori sei anni, le concessioni di alcuni impianti storici della Capitale (mi riferisco in particolare a quello dell'Acqua Acetosa e a quello di Caracalla, che versa in condizioni fatiscenti, con le corsie di atletica con le buche) alla Fidal regionale Lazio, in scadenza per giugno 2014. La Fidal in tal modo si impegnerebbe ad investire su questi impianti per migliorarne le condizioni. In conclusione, chiedo come il Ministro intenda intervenire per promuovere e valorizzare in Italia questa disciplina ormai passata da regina a Cenerentola. PRESIDENTE. Ha facoltà di rispondere congiuntamente il ministro per gli affari regionali e le autonomie, dottor Delrio.
ParlaMint-IT_2013-10-03-LEG17-Sed-118.u24	Signora Presidente, la gran parte delle interrogazioni presentate dai senatori concerne soprattutto il tema dello sport e della scuola, quindi programmi già implementati in passato e rafforzati dall'azione della senatrice Idem quando era Ministro dello sport, che riguardano in particolare il tema dell'alfabetizzazione motoria nelle scuole. Il Ministero, anche alla luce della sperimentazione condotta e che dagli ultimi esiti del CONI risulta essere altamente positiva, come in molti avete sottolineato, ha in programma la prosecuzione del progetto. Inoltre, proprio per il fatto che l'Italia è uno dei pochissimi Paesi europei nei quali l'educazione motoria non è presente nelle scuole primarie, ha l'intenzione di estendere il progetto di alfabetizzazione anche ad attività motorie nel pomeriggio affidando al CONI il compito, visto il successo di questa sperimentazione, di svolgere le suddette attività motorie pomeridiane nelle strutture sportive. Ciò richiede un altissimo livello di concertazione tra CONI, associazionismo sportivo in generale, enti locali e Governo. Riteniamo tale progetto di promozione dell'educazione motoria pomeridiana meritevole della totalità dei finanziamenti che il Governo attribuisce al CONI. Quindi, l'intero ammontare dei finanziamenti annuali quest'anno, se verrà accettata la proposta che stiamo per definire completamente, verrà devoluto alla promozione dell'attività sportiva nelle scuole, per provare a supplire a tali carenze. Peraltro, occorre notare che alcune Regioni - penso per esempio alla Regione Piemonte, che ha un programma di promozione dell'attività motoria nelle scuole primarie - possono vantare esperienze in questo settore e moltissimi Comuni investono risorse in questa attività. Credo quindi che vi siano le condizioni, anche se non sarà facile darvi attuazione in maniera completa, per far partire un grande programma nazionale di educazione motoria nelle scuole primarie. Questa è una delle priorità assolute del Ministero, perché pensiamo che la messa a sistema, facendo governance su questo obiettivo, possa produrre ottimi risultati. Allo stesso modo producono ottimi risultati le manifestazioni annuali delle istituzioni scolastiche delle federazioni sportive che già esistono: i giochi sportivi studenteschi, i giochi della gioventù, la giornata nazionale dello sport. Sono tutte occasioni per valorizzare la pratica sportiva all'interno di quella fascia scolare così importante e - come è stato sottolineato da molti di voi - particolarmente colpita da problemi di obesità infantile e mancanza di motilità. Da questo punto di vista dobbiamo certamente cambiare e fornire uno stimolo molto più rilevante su questi argomenti. Oltre ai tre accordi di programma già in corso con il Ministero dell'istruzione, dell'università e della ricerca scientifica, che riguardano investimenti specifici su scuole che si trovano in zone particolarmente disagiate, su istituti penitenziari minorili e per l'alfabetizzazione motoria, faremo partire anche un nuovo programma pomeridiano per potenziare l'educazione motoria in maniera completa, anche per fare della scuola e dell'attività motoria un modo per prevenire il disagio e l'emarginazione e per far stare i ragazzi in ambienti sani e insieme ad educatori preparati. Condivido quindi il pensiero del senatore Carraro, ossia che vi debba essere una collaborazione sempre più stringente tra enti locali e associazionismo sportivo, e condivido in particolar modo che dovrà essere compito del Governo quello di sottoscrivere accordi di collaborazione con le Regioni proprio al fine di moltiplicare le risorse, che ovviamente sono scarse. La questione di ricreare un automatismo per lo sport non è stata attualmente studiata, però il Ministro è disponibile alle sollecitazioni e alle possibilità che i senatori desiderano suggerire, perché in questo momento ricreare certezze di finanziamento sarebbe un successo notevole per tutto il mondo sportivo. Tenteremo di difendere anche nel bilancio di quest'anno il contributo statale al CONI, considerata la collaborazione molto proficua che abbiamo avuto, sia in passato che con la nuova gestione. Quanto alla legge sull'impiantistica sportiva, è stato presentato alla Camera un disegno di legge. Il Governo era pronto a presentarne uno di sua iniziativa. Dovremmo fare il punto proprio in questi giorni con il Presidente del Consiglio per capire come coordinare il disegno di legge già pronto d'iniziativa del Ministero con questo di iniziativa parlamentare, legittimo, e comunque assolutamente utile, perché crediamo anche noi che questo possa essere un vantaggio per la riqualificazione dell'impiantistica sportiva, inclusa quella che la senatrice Antinori prima sottolineava. Va ricordato che abbiamo sbloccato le procedure per il credito sportivo e quindi speriamo presto di averlo di nuovo operativo. Questo strumento, anche nella fase di discussione della legge, potrà essere molto utile per dare vigore a questo tipo di riqualificazione, anche in termini energetici, dell'impiantistica sportiva. Per quanto riguarda i quesiti relativi alla certificazione per l'attività sportiva, come lei ha giustamente ricordato, senatore Di Biagio, la materia è di competenza del Ministero della salute. Certamente credo che si possa chiarire ulteriormente quello che è già stato ricordato, e cioè che, per esigenze di semplificazione, il certificato per l'attività amatoriale è stato abolito. Per quanto riguarda invece la giusta sottolineatura della senatrice Idem relativa all'attività sportiva dilettantistica e al relativo regime fiscale, sono stati numerosi - lei, senatrice, li conosce meglio di me - i provvedimenti fiscali, (agevolazioni e facilitazioni) finalizzati a sostenere le società e le associazioni sportive dilettantistiche, che a volte hanno dato luogo ad interpretazioni variegate. Quindi, presso il CONI si è insediata un'apposita commissione per studiare, in accordo con l'Agenzia delle entrate, particolari modalità di esecuzione dell'accertamento tributario. Lei ha sottolineato un problema molto, molto rilevante. Noi con queste azioni rischiamo, infatti, di uccidere una parte costitutiva di protagonisti della nostra coesione sociale, cioè il mondo dell'associazionismo, che non è particolarmente attrezzato, specialmente quello dilettantistico, ad adempimenti burocratici, a registri IVA e di beni ammortizzabili. Questa è la realtà. Bisogna trovare un modo, da un lato, per garantire la protezione e la congruità dell'attività del regime fiscale agevolato, dall'altro, visto il grandissimo disagio lamentato dalle federazioni e delle associazioni sportive dilettantistiche, per arrivare ad una formula di accertamento che sia concordata con il CONI e con le associazioni sportive iscritte al registro nazionale tenuto dal CONI stesso in maniera tale da evitare che questi accertamenti determinino la chiusura di associazioni sportive semplicemente per ignoranza o per inadempienze non volute e certamente non gravi. Si tratta di una materia assolutamente seria, che proveremo ad affrontare di concerto con le associazioni, e magari in un incontro con queste potremo ottenere ulteriori elementi. Lavoriamo anche a fianco di questo organismo perché assieme all'Agenzia delle entrate si possano trovare formule più adatte a salvare, da un lato, il patrimonio sociale e civile costituito dalle associazioni sportive e, dall'altro, a garantire la congruità dei regimi di agevolazione fiscale previsti. Credo di aver risposto quasi a tutto, se non sul tema delle concessioni, argomento di cui non sono a conoscenza e me ne scuso con la senatrice Anitori. Certamente, il rilancio dell'atletica leggera è all'esame del CONI e della FIDAL, che abbiamo sentito. Il punto specifico del rinnovo delle concessioni credo sia da approfondire, e in questo momento non sono in grado di dare alla senatrice alcuna garanzia al riguardo, non avendo gli elementi per poter dare una risposta puntuale. PRESIDENTE. Hanno adesso facoltà di replicare gli interroganti, per un minuto ciascuno.
ParlaMint-IT_2013-10-03-LEG17-Sed-118.u25	[[Domando di parlare.]] [[PRESIDENTE. Ne ha facoltà.]] Signora Presidente, sono soddisfatta della risposta del Ministro. Si tratta di un tema molto spinoso e delicato che, come ho detto, deve essere affrontato anche per garantire una giustizia fiscale. Infatti, per la porta della legge sulle associazioni dilettantistiche sportive purtroppo si infilano tante attività commerciali vere e proprie, mascherate, che godono di un regime fiscale favorevole, le quali vanno emarginate, mentre è giusto agevolare le associazioni dilettantistiche sportive, tante volte condotte nella gestione e nella contabilità da persone che non fanno questo di mestiere. Ritengo si tratti di materia da affrontare con le persone competenti, che sono i gestori delle associazioni e, lasciatemelo dire, anche i commercialisti, che conoscono molto bene tutte le furbizie, le criticità e le problematiche legate alla gestione dilettantistica.
ParlaMint-IT_2013-10-03-LEG17-Sed-118.u26	[[Domando di parlare.]] [[PRESIDENTE. Ne ha facoltà.]] Signora Presidente, sono molto soddisfatto dalla parte della risposta che riguarda il finanziamento del CONI. Per quanto riguarda gli impianti sportivi, signor Ministro, solleciterei il Governo a prendere l'iniziativa, soprattutto perché il Parlamento è intasato di decreti-legge e riesce difficile inserire iniziative parlamentari. La collaborazione tra la scuola e gli enti locali la ritengo un fatto molto positivo, e sottolineo l'importanza della presenza delle società sportive, soprattutto in considerazione del fatto che alcuni enti locali ed alcune Regioni sono molto meno efficienti di altri, e non è giusto che i cittadini paghino per questa carenza quando le società sportive possono integrare le iniziative degli enti locali. Per quanto riguarda il Fondo, la prego di far sapere dal sito, quando risponderete, qual è la situazione.
ParlaMint-IT_2013-10-03-LEG17-Sed-118.u27	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il ministro Delrio della risposta e mi auguro che questo programma di alfabetizzazione motoria sia attuato e attuabile, per questo e per i prossimi anni scolastici.
ParlaMint-IT_2013-10-03-LEG17-Sed-118.u28	[[Domando di parlare.]] [[PRESIDENTE. Ne ha facoltà.]] Signora Presidente, intervengo in sostituzione del senatore Di Biagio. Vorrei ringraziare il Ministro per l'informazione e le puntualizzazioni che ha sottoposto alla nostra attenzione, in considerazione delle quali constatiamo una certa difficoltà nel garantire la tutela assoluta della salute per tutti coloro che, a livello amatoriale, affrontano l'attività sportiva. Ecco per quale motivo le chiedo, signor Ministro, in ragione della sua riconosciuta sensibilità su queste tematiche di intervenire nei tempi e nei modi che riterrà opportuni, per poter consentire alle associazioni e agli sportivi, sia pure a livello amatoriale, di affrontare l'attività sportiva così definita in termini di sicurezza, di attività clinica ed eventualmente anche di prevenzione delle problematiche che ne potrebbero derivare.
ParlaMint-IT_2013-10-03-LEG17-Sed-118.u29	[[Domando di parlare.]] [[PRESIDENTE. Ne ha facoltà.]] Signora Presidente, signor Ministro, mi dichiaro momentaneamente soddisfatto, nel senso che alla domanda che ho posto è stata data una risposta soddisfacente. L'auspicio è che non ci si fermi qui, nel senso che l'attività sportiva in ambito scolastico non venga vista, come sempre, come un'attività di serie B, insieme a poche altre, e non venga quindi, come molto spesso avviene, relegata in un ambito non ben definito tra le attività svolte all'interno della scuola. La speranza è che vengano ripristinate anche quelle attività strutturali, quindi anche competitive, all'interno del mondo scolastico, magari insieme con le società sportive, in modo da permettere a quegli studenti che eccellono nelle attività sportive, come succede in America, di dimostrare il loro valore.
ParlaMint-IT_2013-10-03-LEG17-Sed-118.u30	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Ministro, anche se in parte non mi ha risposto, per ovvi motivi. Vorrei riagganciarmi all'intervento del senatore Centinaio dicendo che è importantissimo l'aspetto formativo dell'attività fisica, e in particolare - ci tengo a sottolinearlo - non solo di quella svolta all'interno della scuola, ma anche di quella praticata al di fuori. Adesso la scuola porta i ragazzi a partecipare ai Giochi della Gioventù, li inizia, e poi non c'è alcun seguito: dopo tutto finisce, sia perché le società dilettantistiche faticano a mantenere i ragazzi e a creare queste scuole, sia perché non hanno i soldi, ma soprattutto perché le strutture sono fatiscenti e ormai appannaggio di altri tipi di discipline, come soprattutto il calcio. L'atletica leggera sta scomparendo dai nostri campi sportivi. Io ricordo in particolare i Mondiali di atletica del 1987, cui ho partecipato, e i giovani allora erano tantissimi; adesso sono gli anziani a fare atletica, i ragazzi non ci sono più, ed è un'attività all'aria aperta importantissima. Quindi, invito ancora il Ministro a prendere in considerazione questo problema, perché anche a livello mondiale, e non solo europeo, è importante che l'Italia abbia il suo vivaio, e ricominci anche con l'atletica.
ParlaMint-IT_2013-10-03-LEG17-Sed-118.u31	Lo svolgimento delle interrogazioni a risposta immediata ( question time ) all'ordine del giorno è così esaurito. Ringrazio il ministro per gli affari regionali e le autonomie, dottor Delrio, per la sua disponibilità.
ParlaMint-IT_2013-10-03-LEG17-Sed-118.u32	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-10-03-LEG17-Sed-118.u33	Il Senato tornerà a riunirsi in seduta pubblica martedì 8 ottobre, alle ore 16, con il seguente ordine del giorno: (Vedi ordine del giorno) La seduta è tolta (ore 17).
