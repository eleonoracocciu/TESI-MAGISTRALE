ParlaMint-IT_2013-04-29-LEG17-Sed-16.u1	La seduta è aperta (ore 14,36). Si dia lettura del processo verbale. MUSSOLINI, segretario, dà lettura del processo verbale della seduta del 16 aprile. PRESIDENTE. Non essendovi osservazioni, il processo verbale è approvato.
ParlaMint-IT_2013-04-29-LEG17-Sed-16.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2013-04-29-LEG17-Sed-16.u3	[[Si leva in piedi e con lui tutta l'Assemblea.]] Colleghi, in apertura della seduta odierna sento il dovere di esprimere, a nome mio e dell'Assemblea, i sensi della più profonda solidarietà ai due carabinieri feriti ieri davanti a palazzo Chigi, Giuseppe Giangrande e Francesco Negri. [[Applausi.]] Abbiamo tutti il dovere di rendere loro omaggio e, allo stesso tempo, di mantenere il clima di confronto tra le forze politiche e sociali dentro una corretta dialettica democratica basata sul rispetto reciproco, dando per primi l'esempio di come si possa collaborare anche nella diversità delle opinioni e delle proposte. Abbiamo però soprattutto il dovere, con la nostra attività parlamentare, di fare in modo di trovare risposte concrete, rapide ed efficaci alla grave crisi economica e lavorativa che colpisce il nostro Paese. Sono certo che quest'Aula saprà farsi carico con responsabilità di tale compito. [[Applausi.]]
ParlaMint-IT_2013-04-29-LEG17-Sed-16.u4	Comunico che, in data 26 aprile 2013, è stato presentato il seguente disegno di legge: dal Presidente del Consiglio dei ministri e dal Ministro per lo sviluppo economico: «Conversione in legge del decreto-legge 26 aprile 2013, n. 43, recante disposizioni urgenti per il rilancio dell'area industriale di Piombino, di contrasto alle emergenze ambientali, in favore delle zone terremotate del maggio 2012 e per accelerare la ricostruzione in Abruzzo e la realizzazione degli interventi per EXPO 2015» (576).
ParlaMint-IT_2013-04-29-LEG17-Sed-16.u5	Comunico che il Presidente del Consiglio dei ministri ha inviato la seguente lettera: «Roma, 28 aprile 2013 Onorevole Presidente, La informo che il Presidente della Repubblica, con propri decreti in data odierna, ha accettato le dimissioni rassegnate il 21 dicembre 2012 dal Gabinetto presieduto dal sen. prof. Mario Monti, nonché le dimissioni dalle rispettive cariche rassegnate dai Sottosegretari di Stato. Avendo io accettato l'incarico di formare il Governo conferitomi in data 24 aprile 2013 il Presidente della Repubblica mi ha nominato, con proprio decreto in data odierna, Presidente del Consiglio dei Ministri. Con ulteriori decreti in pari data, il Presidente della Repubblica, su mia proposta, ha nominato Ministri senza portafoglio l'avv. Enzo MOAVERO MILANESI, il dott. Graziano DELRIO, il prof. Carlo TRIGILIA, l'on. avv. Dario FRANCESCHINI, il sen. prof. Gaetano QUAGLIARIELLO, l'on. dott.ssa Cécile KYENGE [[Applausi]] , la sen. Josefa IDEM, l'on. avv. Gianpiero D'ALIA. Sono stati altresì nominati Ministri: - degli Affari esteri, la dott.ssa Emma BONINO; - dell'Interno, l'on. avv. Angelino ALFANO; - della Giustizia, la dott.ssa Anna Maria CANCELLIERI; - della Difesa, il sen. prof. Mario MAURO; - dell'Economia e delle finanze, il dott. Fabrizio SACCOMANNI; - dello Sviluppo economico, il sig. Flavio ZANONATO; - delle Politiche agricole alimentari e forestali, l'on. avv. Nunzia DE GIROLAMO; - dell'Ambiente e della tutela del territorio e del mare, l'on. Andrea ORLANDO; - delle Infrastrutture e dei trasporti, l'on. dott. Maurizio LUPI; - del Lavoro e delle politiche sociali, il prof. Enrico GIOVANNINI; - dell'Istruzione, dell'università e della ricerca, l'on. prof. Maria Chiara CARROZZA; - per i Beni e le attività culturali, l'on. dott. Massimo BRAY; - della Salute, l'on. Beatrice LORENZIN. Inoltre, il Presidente della Repubblica, con propri decreti in data odierna, adottati su mia proposta e sentito il Consiglio dei Ministri, ha attribuito al Ministro dell'interno on. avv. Angelino ALFANO, le funzioni di Vicepresidente del Consiglio dei Ministri ed ha nominato il Presidente di sezione del Consiglio di Stato Filippo PATRONI GRIFFI Sottosegretario di Stato alla Presidenza del Consiglio dei Ministri, con le funzioni di Segretario del Consiglio medesimo. Infine, con mio decreto in pari data, sentito il Consiglio dei Ministri, ho conferito ai Ministri senza portafoglio, a norma dell'articolo 9 della legge 23 agosto 1988, n. 400, i seguenti incarichi: - all'avv. Enzo Moavero MILANESI gli affari europei; - al dott. Graziano DELRIO gli affari regionali e le autonomie; - al prof. Carlo TRIGILIA la coesione territoriale; - all'on. avv. Dario FRANCESCHINI i rapporti con il Parlamento e il coordinamento dell'attività di Governo; - al sen. prof. Gaetano QUAGLIARIELLO le riforme costituzionali; - all'on. dott.ssa Cécile KYENGE l'integrazione; - alla sen. Josefa IDEM le pari opportunità, lo sport e le politiche giovanili; - all'on. avv. Gianpiero D'ALIA la pubblica amministrazione e la semplificazione. F.to Enrico Letta»
ParlaMint-IT_2013-04-29-LEG17-Sed-16.u6	L'ordine del giorno reca: «Comunicazioni del Presidente». La Conferenza dei Capigruppo, riunitasi questa mattina, ha approvato modifiche al calendario corrente e il nuovo calendario dei lavori fino all'8 maggio. Oggi pomeriggio il Presidente del Consiglio dei ministri consegnerà al Senato il testo delle dichiarazioni programmatiche rese alla Camera dei deputati. La discussione sulle comunicazioni del Presidente del Consiglio dei ministri si svolgerà nella seduta antimeridiana di domani, con inizio alle ore 9. Per la discussione generale sono state ripartite fra i Gruppi due ore. La replica del Presidente del Consiglio dei ministri - prevista per le ore 11 di domani - e le successive dichiarazioni di voto sulla fiducia avranno luogo con trasmissione diretta televisiva. La chiama avrà inizio intorno alle ore 13. Dopo il voto di fiducia - intorno alle ore 14 - il Ministro dell'interno renderà un'informativa sul ferimento di due carabinieri avvenuto dinanzi a Palazzo Chigi nella giornata di ieri. I Gruppi potranno intervenire per cinque minuti ciascuno. La discussione del Documento di economia e finanza, già prevista dal calendario corrente per questa settimana, è posticipata alla seduta pomeridiana di lunedì 6, con votazione nella seduta antimeridiana di martedì 7 maggio. Il calendario della prossima settimana prevede inoltre, per la giornata di mercoledì 8 maggio, con inizio alle ore 10, la votazione a scrutinio segreto, mediante schede, per l'elezione di tre senatori Segretari. Alle ore 16 l'Assemblea commemorerà la figura di Antonio Maccanico. Infine, la Conferenza dei Capigruppo ha preso atto dell'invito, formulato dal Ministro per i rapporti con il Parlamento, ad avviare subito una riflessione sull' iter delle iniziative legislative, con particolare riguardo ai rapporti Governo-Parlamento e alla decretazione d'urgenza. L'esigenza di provvedere con immediatezza nelle materie di più urgente attualità si risolve spesso con l'adozione di decreti-legge, nella prospettiva per il Governo della certezza dei tempi di esame e di conversione. Sono ormai da tempo all'esame delle Camere proposte di modifica dei Regolamenti tendenti ad assicurare tempi definiti alla procedura legislativa ordinaria, nel rispetto delle prerogative del Governo e della sua maggioranza, che si accompagnino doverosamente ad adeguate garanzie per le opposizioni. È pertanto intenzione di questa Presidenza dare immediatamente seguito al proposito - già positivamente affrontato dalla Giunta per il Regolamento del Senato, fin dalla sua prima riunione del 9 aprile scorso - di riprendere con tempestività la questione della revisione del Regolamento, a partire dall' iter legislativo, nel solco di quanto già costruttivamente avviato nella precedente legislatura.
ParlaMint-IT_2013-04-29-LEG17-Sed-16.u7	Comunico che, entro le ore 19 di lunedì 6 maggio, i Gruppi dovranno far pervenire alla Presidenza le designazioni dei propri componenti nelle Commissioni permanenti e nella Giunta delle elezioni e delle immunità parlamentari, nonché eventuali aggiornamenti qualora avessero già provveduto. Ai sensi dell'articolo 29, comma 1, del Regolamento, le Commissioni permanenti sono convocate, per la loro costituzione, nella giornata di martedì 7 maggio, nei seguenti orari: ore 15: Commissioni permanenti dalla 1ᵃ alla 6ᵃ ore 16: Commissioni permanenti dalla 7ᵃ alla 13ᵃ. La Giunta delle elezioni e delle immunità parlamentari è convocata per la sua costituzione nella stessa giornata di martedì 7 maggio, alle ore 17. Abbiamo speranza, quindi, di avviare al più presto l'attività di questa Assemblea nel suo complesso. Sospendo la seduta fino all'arrivo del Presidente del Consiglio dei ministri, che si prevede intorno alle ore 15,30. (La seduta, sospesa alle ore 14,50 è ripresa alle ore 16,29).
ParlaMint-IT_2013-04-29-LEG17-Sed-16.u8	L'ordine del giorno reca: «Consegna del testo delle dichiarazioni programmatiche del Presidente del Consiglio dei ministri». Ha facoltà di parlare il presidente del Consiglio dei ministri, onorevole Enrico Letta. [[Applausi.]]
ParlaMint-IT_2013-04-29-LEG17-Sed-16.u9	Signor Presidente del Senato, onorevoli senatrici e onorevoli senatori, come di consuetudine consegno il testo delle dichiarazioni programmatiche. Sarò qui ovviamente domattina per ascoltare con grande attenzione il dibattito e la discussione generale. Il testo che consegno cerca di dare applicazione ai tre grandi temi sui quali, nella discussione per la formazione del Governo, abbiamo cercato di condurre il dibattito con le forze politiche. I tre grandi temi sono quelli, innanzitutto, dell'affrontare l'emergenza economica e sociale del Paese che, a mio avviso e ad avviso del Governo, è di gran lunga la questione più preoccupante che l'Italia oggi sta vivendo, e quindi della necessità di dare risposte che siano risposte forti, di emergenza, e anche strutturali e durature. In secondo luogo, vi è il tema della riforma della politica con la questione della riforma costituzionale che, come vedrete nel testo delle dichiarazioni, è - ad avviso del Governo e mio personale - la condizione perché tutte le altre cose si possano fare: o la politica ritrova credibilità, oppure la capacità della politica, con gli strumenti non credibili che oggi ha di affrontare e risolvere i problemi, è estremamente ridotta e limitata. Di qui l'impegno e il tentativo di trovare quegli strumenti che siano utili per far sì che il nostro Paese e le sue istituzioni, così duramente messe in difficoltà dalla crisi che stiamo vivendo, possano trovare le risorse e lo sviluppo per individuare nuove risposte. All'interno delle dichiarazioni troverete tutte le concrete piste di riforma che il Governo ritiene indispensabile proporre, perché poi questa è materia in gran parte di natura parlamentare. Il terzo passaggio riguarda, infine, il futuro dell'Italia in Europa e il futuro dell'Europa; si tratta di due argomenti assolutamente uniti. Su questo tema, anche in linea con quanto il presidente del Consiglio uscente, senatore Mario Monti, ha voluto fare e dire, mi è sembrato opportuno assegnare una parte molto importante e significativa del mio discorso al tema dell'Europa. Un'Europa che così come è oggi non va bene, non basta, non è sufficiente; un'Europa che deve quindi trovare nuove motivazioni e operare cambiamenti significativi. Tra l'altro, all'ultimo momento (visto che si tratta di cose maturate negli ultimi minuti), ho inserito nel discorso l'informazione per cui, se il Parlamento (e soprattutto domani il Senato) vorrà concedere la fiducia al nostro Governo, domani sera e mercoledì, in un unico viaggio, visiterò Bruxelles, Berlino e Parigi per dare subito il segno di una fortissima azione europea ed europeista del nostro Governo in vista dei prossimi appuntamenti. Ovviamente questi argomenti rappresentano l'architrave delle dichiarazioni rese all'altro ramo del Parlamento e ivi consegnate. Domani naturalmente sarò qui ad ascoltare la discussione, perché - è più volte espresso nel testo - ritengo che questo Governo debba lavorare per una riconciliazione tra Esecutivo e Parlamento, che troppo spesso negli ultimi dieci anni hanno vissuto su fronti contrapposti senza una capacità reale di lavorare insieme. Nelle dichiarazioni ho proposto forme con le quali questa capacità di lavoro comune tra Governo e Parlamento potrà realizzarsi. Si tratta di un tema al quale crediamo molto fortemente. Spero pertanto che la discussione che si svolgerà domani in quest'Aula possa dare concreto sviluppo a questo tema che - ripeto - è per me di grande importanza. [[Applausi dai Gruppi PD, PdL, SCpI, Aut (SVP, UV, PATT, UPT) - PSI e GAL e dei senatori Divina e Candiani.]]
ParlaMint-IT_2013-04-29-LEG17-Sed-16.u10	Ringrazio il Presidente del Consiglio dei ministri e prendo atto della consegna del testo delle dichiarazioni programmatiche già rese alla Camera dei deputati. Comunico che il documento consegnato sarà stampato e pubblicato nella sua interezza nell'Allegato B al Resoconto della seduta odierna. Come stabilito dalla Conferenza dei Capigruppo, la discussione sulle comunicazioni del Presidente del Consiglio dei ministri si svolgerà nella seduta di domani, a partire dalle ore 9.
ParlaMint-IT_2013-04-29-LEG17-Sed-16.u11	[[Domando di parlare.]] [[PRESIDENTE. Ne ha facoltà.]] Signor Presidente, con il mio intervento intendo portare all'attenzione di tutti quanto accaduto lo scorso sabato 27 aprile nel comune di Maddaloni, in provincia di Caserta. Un carabiniere, l'appuntato Tiziano Della Ratta, è stato brutalmente ammazzato mentre era in servizio con il collega Domenico Trombetta. Insieme hanno cercato di sventare una rapina in una gioielleria di Maddaloni e si sono ritrovati di fronte quattro persone. Vi è stato uno scontro a fuoco nel quale l'appuntato Della Ratta ha perso la vita e il suo collega è rimasto ferito. A seguito di questo tragico, assurdo evento vogliamo rivolgere un gesto di affetto sincero e di vicinanza alle famiglie, che stanno soffrendo per la morte e il ferimento di servitori dello Stato. Vogliamo esprimere il nostro cordoglio alle famiglie e dimostrare la nostra vicinanza e il nostro supporto a tutti i loro colleghi dell'Arma dei carabinieri che in questi giorni hanno lavorato senza sosta per assicurare alla giustizia anche gli altri due rapinatori riusciti a sfuggire nei momenti concitati della rapina. Allo stesso modo, la nostra vicinanza va alla popolazione che in queste zone vive sempre sotto la pressione delle minacce, della violenza, della criminalità, resa ancora più feroce dalla crisi che stiamo vivendo, ovviamente non giustificando in alcun modo il gesto criminale. Dopo questo ennesimo lutto noi chiediamo di sapere - e vorremmo delle risposte - perché negli ultimi anni il settore della sicurezza sia stato messo in seria difficoltà dai tagli lineari che ha subito, tagli non ai benefit e ai privilegi dei dirigenti e degli ufficiali, ma al servizio reso ogni giorno dalle persone che materialmente pattugliano le nostre strade, limitando di fatto a un vero controllo e spuntando le armi alle persone che vorrebbero davvero porre un freno all'illegalità ma che vengono ogni giorno mortificate per le condizioni miserevoli in cui sono costrette ad operare. Oggi siamo costretti a ricordare la scomparsa di un giovane servitore dello Stato, Tiziano Della Ratta, e il nostro pensiero va a quella piccola vita, a quel figlio di otto mesi che non conoscerà mai suo padre. Dobbiamo aver rispetto per lui e dobbiamo realmente, fattivamente e urgentemente, riformare questo Paese, sperando che veramente quel bambino un domani possa dire che suo padre non è morto invano. Con il lutto nel cuore, rinnoviamo la nostra vicinanza alla moglie, affinché, anche lei, trovi la forza di continuare a insegnare al figlio il valore della legalità, che è alla base di un Paese che ritiene di essere civile. Chiedo, signor Presidente, di osservare un minuto di silenzio in ricordo. [[Applausi.]]
ParlaMint-IT_2013-04-29-LEG17-Sed-16.u12	[[Si leva in piedi e con lui tutta l'Assemblea]] La Presidenza si associa alle espressioni di cordoglio che sono state appena pronunciate dalla senatrice Moronese. Invito l'Assemblea ad osservare un minuto di raccoglimento in memoria del carabiniere deceduto e di tutti i carabinieri che giornalmente difendono le nostre istituzioni. [[L'Assemblea osserva un minuto di silenzio. Applausi.]]
ParlaMint-IT_2013-04-29-LEG17-Sed-16.u13	[[Domando di parlare.]] [[PRESIDENTE. Ne ha facoltà.]] Signor Presidente, senatrici e senatori, il 24 e il 25 aprile, in Basilicata, proprio mentre si festeggiava l'anniversario della Liberazione, abbiamo assistito all'ennesimo episodio che conferma che la traccia della malapolitica non ha ancora fine. L'intera Giunta regionale e buona parte del Consiglio regionale sono state inquisite. Due consiglieri regionali e un assessore regionale sono stati sottoposti agli arresti domiciliari. Si tratta di una classe politica che, come in altre occasioni, ha dimostrato la totale inaffidabilità. Si tratta di una Giunta e di un Consiglio regionale che in questo momento non meriterebbero la fiducia che è stata loro data dai cittadini. Richiamando proprio le parole del presidente incaricato Letta, che ricordava come sia necessaria una riforma della politica e delle istituzioni, mi voglio soffermare nel breve tempo che mi è concesso ricordando le parole di un altro illustre personaggio della politica italiana. Ricordo le sue parole velocemente: «I partiti di oggi sono soprattutto macchine di potere e di clientela: scarsa o mistificata conoscenza della vita e dei problemi della società e della gente, idee, ideali, programmi pochi o vaghi, sentimenti e passione civile, zero. Gestiscono interessi, i più disparati, i più contraddittori, talvolta anche loschi, comunque senza alcun rapporto con le esigenze e i bisogni umani emergenti, oppure distorcendoli, senza perseguire il bene comune. La loro stessa struttura organizzativa si è ormai conformata su questo modello, e non sono più organizzatori del popolo, formazioni che ne promuovono la maturazione civile e l'iniziativa: sono piuttosto federazioni di correnti, di camarille, ciascuna con un "boss" e dei "sotto-boss".(...) I partiti hanno occupato lo Stato e tutte le sue istituzioni, a partire dal governo. Hanno occupato gli enti locali, gli enti di previdenza, le banche, le aziende pubbliche, gli istituti culturali, gli ospedali, le università, la Rai TV, alcuni grandi giornali.». Queste non sono parole di oggi. Sono parole di un'intervista del 1981 rilasciata dall'allora segretario del PCI, Enrico Berlinguer, a «la Repubblica». Sono parole che, dal 1981 a oggi, non hanno perso neanche un briciolo di attualità e di verità. [[Applausi dal Gruppo M5S.]]
ParlaMint-IT_2013-04-29-LEG17-Sed-16.u14	La ringrazio per il suo intervento. Naturalmente per quanto riguarda l'episodio delle dimissioni della Giunta della Basilicata ognuno risponderà delle proprie responsabilità di fronte alla magistratura che sta indagando. Il discorso politico è chiaramente a parte.
ParlaMint-IT_2013-04-29-LEG17-Sed-16.u15	Colgo l'occasione per salutare gli studenti dell'Istituto Comprensivo «Battisti-Giovanni XXIII» di Corato, in provincia di Bari, che assistono ai nostri lavori. [[Applausi.]]
ParlaMint-IT_2013-04-29-LEG17-Sed-16.u16	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2013-04-29-LEG17-Sed-16.u17	Il Senato tornerà a riunirsi in seduta pubblica domani, martedì 30 aprile, alle ore 9, con il seguente ordine del giorno: (Vedi ordine del giorno) La seduta è tolta (ore 16,44).
