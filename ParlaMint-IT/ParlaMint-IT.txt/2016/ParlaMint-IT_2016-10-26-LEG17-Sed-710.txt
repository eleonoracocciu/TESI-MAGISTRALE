ParlaMint-IT_2016-10-26-LEG17-Sed-710.u1	La seduta è aperta (ore 16,31). Si dia lettura del processo verbale. DI GIORGI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2016-10-26-LEG17-Sed-710.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2016-10-26-LEG17-Sed-710.u3	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 16,35).
ParlaMint-IT_2016-10-26-LEG17-Sed-710.u4	La Conferenza dei Capigruppo ha stabilito all'unanimità di inserire quale unico punto all'ordine del giorno della seduta antimeridiana di domani la discussione del disegno di legge di ratifica dell'Accordo collegato alla Convenzione quadro ONU sui cambiamenti climatici, già approvato dalla Camera dei deputati. Gli emendamenti al provvedimento dovranno essere presentati entro le ore 18 di oggi. Restano confermati per la prossima settimana gli altri argomenti previsti dal calendario, a cominciare dai provvedimenti non conclusi (collegato lavoro autonomo, mozioni sull'adeguamento delle infrastrutture idriche e disegno di legge su parchi e aree protette). Nella seduta pomeridiana di giovedì 3 novembre si svolgerà il question time con il Ministro delle politiche agricole, alimentari e forestali. Infine, su richiesta del Gruppo Lega Nord, la seduta pomeridiana di oggi terminerà alle ore 18,30.
ParlaMint-IT_2016-10-26-LEG17-Sed-710.u5	L'ordine del giorno reca il seguito della discussione del disegno di legge n. 2342, già approvato dalla Camera dei deputati. Ricordo che nella seduta antimeridiana il relatore ha svolto la relazione orale, hanno avuto luogo la discussione generale, la replica della rappresentante del Governo e l'esame dell'articolo unico del disegno di legge.
ParlaMint-IT_2016-10-26-LEG17-Sed-710.u6	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, la nostra dichiarazione di voto, come preannunciato, sarà favorevole. Prendiamo atto della disponibilità, assunta dalla maggioranza già in Commissione, a recepire i suggerimenti ed i consigli pervenuti da larga parte dell'Assemblea; prendiamo atto della volontà del relatore Martini e del sottosegretario Borletti Dell'Acqua a verificare l'emendamento riguardante il carcere di Turi, affinché venga elevato alla dignità di monumento nazionale alla stregua della casa natale; prendiamo atto che il Governo si impegna anche a rivedere la procedura e la normativa in tema di dichiarazioni di monumentalità dei beni culturali, là dove ricorrano i presupposti, allo scopo di armonizzare l'intera materia e rendere, in questa maniera, perequativo il percorso in tutte le Regioni d'Italia.
ParlaMint-IT_2016-10-26-LEG17-Sed-710.u7	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, intervengo solo per dichiarare il voto favorevole del Gruppo Misto-SI-SEL al provvedimento in discussione.
ParlaMint-IT_2016-10-26-LEG17-Sed-710.u8	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, anch'io intervengo solo per comunicare il voto favorevole di Area Popolare, associandomi alla considerazione svolta in alcuni interventi durante la fase della discussione in Commissione, per invitare il Governo a rivedere la normativa riguardante la dichiarazione della condizione di monumento nazionale. Effettivamente, si riscontra che per questo tipo di provvedimenti estremamente semplici l'Assemblea e le Commissioni vengono impegnate in maniera troppo dispersiva. [[Applausi del senatore Mancuso.]]
ParlaMint-IT_2016-10-26-LEG17-Sed-710.u9	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, la figura di Gramsci, intellettuale eclettico e dinamico, politico lungimirante, ma soprattutto scrittore di straordinaria intelligenza, ha contribuito a sviluppare la coscienza critica del Novecento. Antonio Gramsci è stato senza dubbio un uomo di spicco della cultura sarda e italiana. Persona seria, profondamente onesta che, come Emilio Lussu, anch'egli grande combattente politico, ha saputo esprimere al meglio nell'arco della sua breve vita l'attaccamento orgoglioso alla Sardegna e alle sue origini. Tuttavia, nonostante il grande rispetto che è naturalmente e necessariamente dovuto a un pensatore di questo calibro, riteniamo che il disegno di legge che oggi ci vede impegnati in quest'Aula abbia diverse opacità, che non possiamo ignorare nonostante tutto. Il nostro ordinamento non prevede una definizione di monumento nazionale né, pertanto, alcuna disciplina applicabile. La conseguenza è che, con l'approvazione di questo provvedimento, non si avrebbe la produzione di alcun effetto giuridico, salvo l'attribuzione di una mera onorificenza. La mancata previsione costituzionale di una riserva di amministrazione e la conseguente possibilità per il legislatore di svolgere un'attività a contenuto amministrativo non può sconfinare nella violazione del principio di uguaglianza sostanziale. Ne deriva che, quando eccezionalmente l'attività legislativa è volta alla realizzazione di attività di carattere non generale ed astratto, bensì particolare e concreto, devono sussistere validi motivi e si devono conoscere i criteri in relazione ai quali sono effettuate le scelte e le relative modalità di attuazione. Nel ribadire il grande rispetto e, nel mio caso, in quanto sarda, il particolare attaccamento a questa figura, simbolo della Sardegna e del mondo, vogliamo scongiurare che questa occasione crei privilegi che comportino erogazioni di fondi pubblici a favore di un sito culturale e a discapito di altri. Si tratta solo di una questione di metodo e di sostanza. Siamo certi che la Casa Museo di Antonio Gramsci non possa essere tutelata, valorizzata e protetta con gli strumenti legislativi già esistenti? Sarebbe più ragionevole operare una scelta basata sull'individuazione di una definizione aggiornata di monumento nazionale nell'alveo di un quadro normativo coerente. Sarebbe importante novellare il codice dei beni culturali e del paesaggio, al fine di statuire nuovi e adeguati parametri. Ci sembra corretto non adottare leggi provvedimento fin quando non si arrivi alla definizione di un quadro normativo in cui il significato di monumento nazionale sia chiaro e preciso. Per questi motivi, il Gruppo del Movimento 5 Stelle esprimerà un voto contrario, proprio perché non siamo indifferenti alla cultura e vorremmo soprattutto che la Casa Museo, che è luogo di conoscenza, non versasse nella situazione di abbandono nella quale si trova ora. [[Applausi dal Gruppo M5S.]]
ParlaMint-IT_2016-10-26-LEG17-Sed-710.u10	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, onorevoli colleghi, la mia dichiarazione sarà un po' più lunga rispetto a quelle che mi hanno preceduto, perché il mio Gruppo non è intervenuto in discussione generale. Oggi il Senato è chiamato ad esprimere il proprio voto sulla proposta di legge avente ad oggetto la dichiarazione di monumento nazionale della Casa Museo Gramsci di Ghilarza. È il luogo dove, tra il 1898 ed il 1914, visse Antonio Gramsci, sardo nativo di Ales, uno dei maggiori intellettuali del nostro Novecento. Di Antonio Gramsci è molto conosciuta la storia politica: è stato tra l'altro, nel 1921, uno dei fondatori del Partito Comunista d'Italia. Ma lo stesso si occupò a tutto campo anche di filosofia, di storia, di letteratura, di glottologia, di teatro e di tradizioni popolari, esplorando con passione e competenza diversi ambiti della conoscenza. Gramsci è l'autore italiano del Novecento tradotto in più lingue: non dispongo di elementi statistici per verificare l'affermazione, ma è certo che i suoi scritti sono studiati più all'estero che in Italia, dove forse è prevalsa sinora una lettura quasi esclusivamente politica e di parte del grande pensatore. Intendiamoci, Gramsci era un uomo di parte, ma al tempo stesso esprimeva una personalità complessa, che richiede ancora oggi adeguati studi e approfondimenti: quei percorsi di ricerca che si stanno perfezionando negli Stati Uniti, in Irlanda, in Francia, in Tunisia e in tanti altri Paesi del mondo. Anche in Italia il più recente dibattito su Gramsci e sulla sua vicenda carceraria (penso in particolare agli scritti di Luciano Canfora e Franco Lo Piparo) ha posto in luce nuovi elementi di riflessione e interrogativi cruciali, che riaprono i termini di una discussione sempre attuale. Gramsci è dunque un personaggio studiato, molto studiato, ma ancora da scoprire. La Casa Museo che per legge dello Stato deve diventare monumento nazionale è la casa sita a Ghilarza, centro dell'Alto Oristanese che insiste su un pianoro vulcanico, dove Gramsci, a partire dal 1898, visse con la sua famiglia d'origine gli anni della seconda infanzia e dell'adolescenza. È sicuramente un luogo della memoria di interesse nazionale (e non solo) perché rappresenta lo spazio fisico nel quale le vicende personali di Gramsci si sono intrecciate, negli anni della sua formazione, con quelle della storia d'Italia. Ed è questa la ragione principale per la quale la Casa Museo Gramsci verrà dichiarata monumento nazionale. Sono pertanto ravvisabili una molteplicità di ragioni storiche, culturali e politiche che giustificano la dichiarazione di monumento nazionale da parte del Parlamento. È stato obiettato - e mi riferisco al voto contrario annunciato dal Movimento 5 Stelle - che nel nostro ordinamento non esiste alcuna definizione di monumento nazionale, per cui staremmo approvando un qualcosa che non esiste. Ora, a prescindere dalla considerazione che, nella formazione degli ordinamenti giuridici democratici il diritto è sempre preceduto dal fatto, essendo il legislatore chiamato a dare una disciplina a ciò che esiste, è semplice osservare che, in politica, il valore simbolico è sempre molto forte e denso di significati. La dichiarazione di monumento nazionale, che il Parlamento si accinge ad approvare, tra l'altro, fa seguito al decreto del 26 gennaio 2016, n. 16, adottato dalla competente Soprintendenza alle belle arti e del paesaggio, che ha dichiarato la Casa Museo Gramsci bene d'interesse storico, culturale ed artistico ai sensi del codice dei beni culturali. Ma si tratta di due cose diverse, ancorché in parte convergenti, posto che la Soprintendenza impone un vincolo storico-artistico basato su un giudizio di natura tecnica e non politica. Qui il valore simbolico - come è stato osservato anche da altre parti - risiede nel riconoscimento della grande valenza storica del pensiero e dell'azione di una delle più importanti figure del Novecento. Tale passaggio non significa che l'opera dell'intellettuale sardo debba essere necessariamente condivisa da ciascuno di noi e in tutti aspetti. Ciò che non può essere disconosciuto è la grandezza dell'uomo e il suo contributo alla formazione della cultura nazionale, così come i socialisti o i liberali, tanto per fare un esempio, riconoscono la grandezza di don Sturzo o di De Gasperi o, ancora, ciascuno di noi riconosce l'importanza di Benedetto Croce ancorché, in ipotesi, non condivida l'idealismo crociano. Affermare che «Gramsci è di tutti» significa riconoscere il valore di una persona che ha dato un contributo originale alla costruzione di una cultura nazionale, quella italiana, che è e deve restare pluralista e democratica. E questa è la ragione per la quale l'opera intellettuale e morale di Gramsci non può essere circoscritta al patrimonio di un singolo partito politico (e, con tutta onestà, oggi non saprei dire quale) ma deve entrare a far parte, a pieno titolo, della storia civile del nostro Paese e della cultura internazionale, fatto che, come ho detto, è già documentato dalle numerose traduzioni delle sue opere nelle principali lingue del mondo. Di fronte a personalità di tale spessore, costituisce un giusto riconoscimento attribuire un rango specifico e simbolico al luogo fisico nel quale le stesse mossero i primi passi e lasciarono durevoli tracce di affetti. In questa prospettiva, la modesta casa dei Gramsci, costruita in pietra lavica nel centro storico di Ghilarza, rappresenta il punto d'inizio di una vicenda esistenziale che ha lasciato il segno, ben oltre ed al di là della sua durata effettiva. Voglio anche evidenziare il forte legame di Gramsci con la Sardegna e con Ghilarza in particolare: un legame denso di significati che attraversa in profondità tutta la sua vita e la sua opera e che troviamo fortemente presente sopratutto nelle «Lettere dal carcere» che, segnando gli affetti più intimi, racchiudono forse l'espressione più nitida della sua complessa personalità. Penso che dobbiamo essere grati a quanti, nel corso degli anni, hanno consentito che questo importante patrimonio non venisse disperso e cancellato dalla memoria collettiva: dapprima, la sorella Teresina e le nipoti Diddi e Mimma Paulesu e poi i tanti volontari che, con la loro opera instancabile, hanno reso possibile la trasformazione dell'abitazione di Gramsci in Casa Museo. Auspico infine che, superato ogni conflitto (proprio nei giorni scorsi il principale quotidiano della Sardegna, «L'Unione Sarda» ha dato notizia dello sfratto intimato alla Casa Museo), la proprietà e la gestione del bene, per il rilievo che sempre più vengono ad assumere, siano affidati ad una gestione plurale, espressione delle istituzioni, delle associazioni e degli studiosi che maggiormente hanno dedicato il loro tempo e le loro energie all'analisi del pensiero di Gramsci senza spirito di parte. Con questo auspicio, a nome del Gruppo parlamentare Forza Italia, esprimo il voto favorevole sul disegno di legge avente ad oggetto la «Dichiarazione di monumento nazionale della Casa Museo Gramsci in Ghilarza». [[Applausi dal Gruppo FI-PdL XVII]] . Congratulazioni).
ParlaMint-IT_2016-10-26-LEG17-Sed-710.u11	Salutiamo le studentesse, gli studenti e gli insegnanti dell'Istituto comprensivo «Brin», sede staccata «L. Lanzi» di Stroncone, in provincia di Terni. Benvenute e benvenuti al Senato. [[Applausi.]]
ParlaMint-IT_2016-10-26-LEG17-Sed-710.u12	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, colleghi senatori, Ghilarza è un centro della provincia di Oristano che nei primi del Novecento contava poco più di 2.000 abitanti. La famiglia Gramsci si trasferisce in quel paese nel 1898 e va ad abitare in una modesta casa costruita, come si ricordava poco fa, con la pietra lavica, che è la pietra tipica di quel territorio. In quel territorio e in quella casa Antonio inizia la sua formazione scolastica e culturale. Dopo pochi anni, la sua famiglia, ridotta in condizioni di povertà, in particolare per l'assenza del padre, deve provvedere alle proprie necessità arrangiandosi come può e anche Antonio, che è il quarto di sette figli, pur avendo una grande passione per gli studi, non può iscriversi al ginnasio ed è costretto ad andare a lavorare, come lui stesso ricorderà, all'ufficio del catasto di Ghilarza, dieci ore al giorno per nove lire, che era il prezzo di un chilo di pane. Negli anni seguenti, egli riuscirà a riprendere gli studi e a concludere il liceo nel 1911. In quello stesso anno, grazie a una borsa di studio, riesce a iscriversi all'università di Torino. Nel 1911 Gramsci lascia per la prima volta la Sardegna e si trasferisce in una Torino industrializzata e in pieno fermento sociale e politico, anche per il crescente radicamento negli ambienti intellettuali e politici del pensiero socialista, al quale aderisce con entusiasmo. Da quegli anni in poi nasce un Gramsci a dimensione nazionale e la Sardegna, Ghilarza e la casa di famiglia faranno parte dei suoi ricordi di adulto, rappresenteranno le sue radici più profonde e saranno poi la lente con la quale penserà al mondo nei lunghi e duri anni di prigionia. Certo, quella casa non rappresenta l'unico luogo della formazione di Gramsci; molto hanno rappresentato per la sua formazione Torino, Roma, Mosca e, purtroppo, le diverse tappe che i carceri gli hanno imposto di fare, tuttavia la casa di Ghilarza, per certi versi, è stata per la sua intera esistenza l'unico luogo che Gramsci ha identificato veramente come la sua casa familiare. E, allora, perché fare della casa dei Gramsci un monumento nazionale? Non credo sia solo per rendere omaggio ad un uomo che ha pagato con il carcere e poi con la vita le sue convinzioni filosofiche e politiche. Credo, invece, sia corretto, a maggior ragione oggi, mantenere un giudizio il più possibile storico e completo della figura di Gramsci. Alla sua vicenda umana di uomo privato della propria libertà va sempre associata la sua natura principale di pensatore e di politico. È vero, da alcuni scritti giovanili e, ancora più, in quelli raccolti nei quaderni dal carcere, emerge un Gramsci appassionato di storia, curioso e appassionato della filosofia e della letteratura (come più volte è stato ricordato oggi, egli è stato un giornalista e un raffinato critico letterario). Un Gramsci anche sensibile, affettuoso fino alla tenerezza quando scrive a sua moglie Julca Schucht o ai suoi figli Delio e Giuliano; quando pensa alla sua famiglia e al suo paese. Tra l'altro, Gramsci resterà sempre molto legato alla sua terra, anche se da adulto prenderà le distanze dalle sue posizioni giovanili separatiste - scriverà più tardi: «Quante volte avrò detto "a mare i continentali"», che è a un'espressione che noi sardi conosciamo ancora molto bene - per arrivare a guardare la Sardegna, seppure con le sue peculiarità, come ad un pezzo d'Italia. Scriveva ancora nel 1931 alla cognata Tatiana: «Io stesso non ho alcuna razza. Mio padre è di origine albanese, tuttavia, la mia cultura è italiana, fondamentalmente questo è il mio mondo». Da una cella in cui è recluso dalla dittatura fascista, Gramsci riesce a pensare prepotentemente alla vita, alle persone e alle loro vicende. Forse si sofferma su quegli aspetti anche in maniera più attenta di come avrebbe fatto nella sua condizione di uomo libero. Certo, Gramsci era tutto questo e anche questo, e oggi quelle «Lettere dal carcere» rappresentano un patrimonio per l'intera letteratura dell'umanità. Sicuramente già questo sarebbe sufficiente per rendere la sua casa dell'infanzia e dell'adolescenza monumento nazionale. Gramsci era, però, innanzi tutto, un ideologo, un politico, ed era soprattutto uno dei fondatori, nel 1921, del Partito Comunista Italiano. Né il carcere né la malattia hanno mai scalfito il suo convincimento della necessità di costruire una società nuova, un destino diverso per l'umanità, la liberazione di tutti gli oppressi e delle classi sociali subalterne dal giogo dello sfruttamento. Gramsci scriveva: «La Rivoluzione francese ha abbattuto molti privilegi, ha sollevato molti oppressi; ma non ha fatto che sostituire una classe all'altra nel dominio». È questo il pensiero di uno che era uomo di parte, un comunista. Centrale, poi, com'è noto, è la sua elaborazione sul concetto di egemonia, uno degli aspetti più studiati del pensiero gramsciano: le classi dominanti impongono i propri valori politici, culturali, la propria morale al resto della società; chi può imporre questi valori gestisce il potere e mantiene insieme classi dominanti e classi subalterne. In Gramsci il sogno di una nuova società di uguali si concilia sempre con l'idea di una società di liberi, anche all'interno di una cornice ideologica rigida e fondamentalmente dogmatica. Gli studiosi del suo pensiero, da decenni, ancora oggi, si interrogano sulla conciliabilità delle sue posizioni con quelle espresse da altri pensatori comunisti come lui, suoi contemporanei, ortodossi, quelli dopo la rivoluzione del 1917, alla linea marxista-leninista. A mio parere, non è solo l'articolazione di pensiero politico e filosofico, ma è, in particolare, la conciliazione del sogno di una nuova società, della partecipazione di intere masse al proprio destino e di libertà, che ha reso Gramsci il pensatore italiano del Novecento più studiato e letto nei cinque Continenti; anzi, ad oggi, uno degli italiani più conosciuti di tutti i tempi. La casa di Gramsci, che è divenuta negli anni Sessanta sede della omonima associazione, è stata un centro di rapporti tra ex partigiani, intellettuali, sindacalisti e studiosi, che furono i promotori, negli anni Ottanta, della sua restaurazione. Oggi è un museo e un centro di documentazione, di ricerca e di attività culturali. Se essa è meta di visitatori provenienti da tutto il mondo, e in particolare di giovani studenti, il merito è di tutti coloro che hanno cercato ostinatamente di mantenere quella casa come il luogo della memoria gramsciana, prima tra tutti la sorella Teresa, l'amatissima Teresina per Gramsci, e le sue due figlie Diddi e Mimma Paulesu. Che cosa resta oggi di Antonio Gramsci? Dopo la caduta dei muri e l'esperienza, inizialmente esaltante e poi drammatica, dei Paesi che aspiravano a fondarsi sui principi marxisti, resta un Gramsci vitale e centrale nel pensiero democratico moderno di diverse generazioni non solo italiane e in una dimensione planetaria. Dice giustamente l'economista premio Nobel, Amartya Sen, che l'influenza di Antonio Gramsci sulla storia della filosofia va molto al di là del marxismo. Con la casa di Gramsci monumento nazionale vogliamo ricordare a noi tutti e alle future generazioni un uomo, un pensatore, un politico e un pezzo di storia del nostro Paese che è giusto preservare qualunque sia il giudizio storico e politico che si voglia dare al suo pensiero. Vorrei ringraziare per l'iniziativa assunta dalla nostra collega, onorevole Pes, alla Camera dei deputati. Desidero dire una cosa ai colleghi che hanno sollevato dubbi sull'efficacia di rendere monumento la casa di Gramsci, facendo anche riferimento a considerazioni un po' strampalate, come quelle che ho sentito pronunciare stamattina da un collega: il provvedimento che ci apprestiamo a votare ha una grande valenza morale per la memoria del nostro intero Paese. Per questo motivo, il Partito Democratico voterà convintamente a favore del provvedimento in esame. [[Applausi dal Gruppo PD.]]
ParlaMint-IT_2016-10-26-LEG17-Sed-710.u13	[[Domando di parlare per dichiarazione di voto in dissenso dal mio Gruppo.]] PRESIDENTE. Ne prendo atto e le do la parola. Signora Presidente, mi asterrò dal voto per ragioni di metodo e merito. La ragione di metodo riguarda l'uso o - meglio dire - l'abuso dello strumento legislativo, che non ritengo necessario per tutelare i molti simboli della nostra memoria. Dal punto di vista del merito, porto rispetto per la vita e il pensiero di Antonio Gramsci, che ritengo sia stato spesso originale e profondo, ma credo che non abbiamo una memoria condivisa dalla Nazione, come taluni hanno invece affermato oggi. Anzi, non abbiamo nemmeno una memoria condivisa dalla sinistra italiana.
ParlaMint-IT_2016-10-26-LEG17-Sed-710.u14	Procediamo dunque alla votazione finale. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo del disegno di legge nel suo complesso. (Segue la votazione). Il Senato approva. (v. Allegato B). [[Applausi.]]
ParlaMint-IT_2016-10-26-LEG17-Sed-710.u15	L'ordine del giorno reca la discussione dei disegni di legge nn. 2233 e 2229. Il relatore, senatore Sacconi, ha chiesto l'autorizzazione a svolgere la relazione orale. Non facendosi osservazioni la richiesta si intende accolta. Pertanto, ha facoltà di parlare il relatore.
ParlaMint-IT_2016-10-26-LEG17-Sed-710.u16	Signora Presidente, giunge finalmente all'esame dell'Assemblea un provvedimento atteso, collegato al disegno di legge di stabilità riferita all'anno in corso e finito di esaminare già nel mese di luglio scorso dalla Commissione lavoro, previdenza sociale, la quale ha svolto un'ampia attività che mi auguro troverà sostanziale conferma da parte dell'Assemblea. Io mi limiterò a leggere alcune considerazioni di carattere generale, consegnando alla Presidenza la puntuale descrizione del provvedimento, soprattutto laddove esso è stato corretto e integrato - opportunamente, a mio avviso - da parte della Commissione. Il cambiamento del lavoro inizia ad essere finalmente compreso nella sua profondità. Le nuove tecnologie digitali hanno effetti pervasivi per cui ogni programma orientato a diffonderle, come il recente Industria 4.0 del Governo, non può prescindere dalla relazione biunivoca tra esse e il mercato del lavoro. Recentemente il World Economic Forum ha sottolineato come i principali cambiamenti sottesi alla grande trasformazione del lavoro si produrranno nei prossimi cinque anni e perciò richiedono una immediata strategia al fine di evitare polarizzazione dei benefici professionali e reddituali su un'esigua minoranza di lavoratori, disoccupazione di massa, obsolescenza di professionalità e competenze, aggravamento del già marcato disallineamento tra domanda e offerta di lavoro, marginalizzazione dell'Italia nello scenario economico globale. Fattori demografici, inefficienze strutturali nel mercato del lavoro, nella formazione, nella scuola, nell'università con particolare riguardo alla ricerca, nei servizi creditizi e finanziari, collocano l'Italia in una posizione di particolare debolezza nel nuovo scenario di marcato dinamismo e agilità che pure dovrebbe essere propizio alle dimensioni delle nostre imprese e ai caratteri originali dei nostri lavoratori e imprenditori. Le tecnologie digitali cambiano l'organizzazione della produzione di beni e servizi e, in conseguenza, cambiano il lavoro con caratteristiche di velocità e di imprevedibilità che non hanno precedenti. Vengono progressivamente abbandonati i modelli organizzativi verticali, fondati sull'esecuzione di ordini gerarchicamente impartiti e sul relativo potere di controllo; si affermano relazioni lavorative orizzontali che lasciano spazio alla creatività e alla responsabilità; il lavoro si realizza per cicli, per fasi o per obiettivi; cambia radicalmente il concetto di inquadramento e di mansione staticamente inteso, si smaterializza la postazione fissa, l'orario di lavoro diventa flessibile e talora autogestito; la retribuzione viene definita in modo crescente per risultati. Anche la più recente evoluzione della riflessione manageriale segnala una tendenziale evoluzione delle aziende da organizzazioni economiche finalizzate, anche per espressa definizione codicistica, alla mera produzione o allo scambio di beni e di servizi, a vere e proprie learning organizations in cui sono sempre più diffuse figure professionali ibride a metà tra la ricerca e la gestione del cambiamento nei processi produttivi e organizzativi che integrano lavoro, apprendimento, ricerca e progettazione, generando un elevato valore aggiunto in termini di innovazione nei processi produttivi e/o nei modi di erogare servizi. Questi tumultuosi cambiamenti, che incidono su impresa e lavoro, non sono solo di tipo economico. Stili di vita, preferenze, esigenze personali e professionali sono in rapida evoluzione. Non più un posto di lavoro per tutta la vita, come diciamo da tempo, ma neanche un unico luogo di lavoro durante lo stesso rapporto di lavoro e neppure un orario fisso. Non poche persone preferiscono esse stesse, oggi, lavorare per obiettivi ed essere conseguentemente valutate sulla base della produttività e sul risultato raggiunto piuttosto che in base a parametri come l'orario di lavoro e la presenza fisica nei locali aziendali. La mobilità e il cambiamento del lavoro non sono più considerati in negativo ma anche come un passaggio spesso obbligato per acquisire nuove e maggiori competenze. Le tecnologie di nuova generazione non sono altro, in questa dimensione, che uno strumento funzionale a questi profondi mutamenti sociali e culturali, aprendo nuove opportunità professionali e occupazionali. L'agilità, insomma, diventa una caratteristica pervasiva della vita e in essa delle prestazioni lavorative. Essa non si risolve nel solo lavoro a distanza o nel solo incremento della produttività indotto dal risparmio di tempo, così come la migliore conciliazione tra tempo di lavoro e tempo di famiglia non è l'unico potenziale beneficio per il lavoratore. Si tratta quindi non di fissare i cambiamenti, immaginando di codificarli in nuove norme, destinate ad essere sempre incapaci di comprendere una realtà dalle molte sfaccettature e in rapido divenire, ma di individuare strumenti duttili, utili ad accompagnare l'impiego delle tecnologie in modo che esprimano tutti i vantaggi potenziali per i lavoratori e per le imprese. Per questo le norme devono essere semplici e certe. Una soft regulation, come diceva Biagi, di tipo promozionale, con rinvio all'accordo diretto tra datore di lavoro e lavoratore delle modalità specifiche con cui le parti si adattano reciprocamente. La libera contrattazione collettiva, soprattutto di prossimità, potrà sempre offrire una utile cornice. Necessario sarà però anche un piano straordinario di alfabetizzazione digitale, utilizzando i fondi interprofessionali, con lo scopo di riqualificare i molti lavoratori che in Italia sono stati a lungo occupati nelle attività ripetitive della tradizionale produzione manifatturiera e che devono ora transitare verso nuove professioni. In questo contesto, le forme autonome di lavoro hanno fortemente subito le conseguenze della crisi economica, costituendo il corpo sociale che più ha vissuto processi di impoverimento relativo, e nel presente vivono una condizione di fragilità, accentuata dalla elevata pressione fiscale e regolatoria, nonché dalla mancanza di un'architettura complessiva di sostegno e di protezione. Non si tratta di partire dal presupposto che i titolari di partita IVA siano involontariamente tali e perciò aspiranti alla subordinazione, definendo in conseguenza le tutele, ma di individuare soluzioni che consentano loro di assorbire gli effetti negativi, attraverso forme di protezione compatibili con la natura autonoma, di essere soggetti ad una tassazione più equa e ad una regolazione semplice, di essere maggiormente protetti dalla legge nei rapporti contrattuali, di poter valorizzare le capacità professionali attraverso investimenti detassati nella continua riqualificazione delle proprie competenze, la possibilità di partecipare, anche in forma associata, ai bandi di gara e la stessa capacità, quando organizzate in ordini, di svolgere funzioni di pubblico interesse in una logica sussidiaria. Dobbiamo comunque considerare le possibilità di consolidamento e sviluppo tanto delle professioni ordinistiche, quanto di quelle non ordinistiche. Alcuni rilevanti profili, pure oggetto di esame in Commissione, sono stati poi rinviati alla legge di stabilità in ragione degli oneri che comportano. Ci si riferisce ad alcune misure in materia tributaria, come una definizione più certa della "autonoma organizzazione" ai fini del pagamento dell'IRAP o il definitivo superamento degli studi di settore, con modalità premiali dell'affidabilità fiscale, alla riduzione dell'aliquota previdenziale, al superamento o alla riorganizzazione in termini trasparenti della stessa gestione separata presso l'INPS, alla definizione certa della possibilità di partecipare dei Confidi e di avere le relative garanzie. Allo stesso modo si dovranno individuare modi di regolare le prestazioni che si appoggiano alle piattaforme digitali, per garantire gli utenti circa la qualità dei servizi ricevuti e gli stessi collaboratori circa la equità della remunerazione. Mi avvio a concludere, citando Marco Biagi, il quale ci diceva, con preveggenza, che «la stessa terminologia adottata nella legislazione lavoristica (...) appare del tutto obsoleta. Assai più che semplice titolare di un "rapporto di lavoro", il prestatore di oggi e, soprattutto, di domani» così diceva allora «diventa un collaboratore che opera all'interno di un "ciclo". Si tratti di un progetto, di una missione, di un incarico, di una fase dell'attività produttiva o della sua vita, sempre più il percorso lavorativo è segnato da cicli in cui si alternano fasi di lavoro dipendente ed autonomo, in ipotesi intervallati da forme intermedie e/o da periodi di formazione e riqualificazione professionale». Pensate alle conseguenze sul piano dei versamenti contributivi, per cui non un euro di versamento contributivo può essere perduto in questa vita lavorativa così diversa da quella che abbiamo sin qui conosciuto. Ne deriverebbe, quindi, l'esigenza di uscire dal vecchio e pesante impianto regolatore del lavoro, figlio del vecchio mondo, attraverso un testo unico disegnato su quello Statuto dei lavori di cui parlava Biagi. Un testo rivolto, cioè, a regolare in modo essenziale tutti i lavori con poche norme inderogabili fondate sui principi costituzionali e comunitari, tutele proporzionate alla effettiva fragilità socioeconomica in ogni tipo di prestazione e principalmente rivolte alla occupabilità, la tutela maestra per ogni persona, molto rinvio alla contrattazione di prossimità, anche individuale, o al rapporto specifico tra committente e prestatore per la reciproca adattabilità tra le parti, tra le persone. In attesa di una ambiziosa e duratura sintesi, quale appunto ho qui auspicato, quella di un testo unico denominato «Statuto dei lavori», la disciplina del lavoro ha tuttavia bisogno di ulteriori misure urgenti per il sostegno alle libere professioni e lo sviluppo del lavoro "agile". Il provvedimento che giunge oggi all'esame dell'Assemblea è la sintesi del disegno di legge del Governo n. 2233, collegato alla legge di stabilità 2016, e del disegno di legge a mia prima firma n. 2229. La Commissione ha svolto, nei limiti delle risorse finanziarie disponibili, un buon lavoro di sintesi, in un clima che credo di poter definire cooperativo. Per questa ragione auspico che l'Assemblea voglia confermare sostanzialmente il testo prodotto, rinviando ad altri strumenti normativi gli ulteriori interventi che gli ordini del giorno potrebbero indicare. Ordini del giorno che potrebbero sostituire anche molti degli emendamenti proposti, per cui potrà valere la pena esaminarli al punto in cui li troveremo, per individuare, se condivisi (e molti di essi lo sono), luoghi nei quali trovare per essi una soluzione legislativa. Come ho già annunciato, per il resto consegno una descrizione puntuale delle modifiche e delle integrazioni introdotte dalla Commissione e, più in generale, del testo che è all'esame dell'Aula e che, mi auguro, presto giungerà all'approvazione definitiva da parte del Parlamento. [[Applausi dal Gruppo AP (NCD-UDC).]]
ParlaMint-IT_2016-10-26-LEG17-Sed-710.u17	La Presidenza l'autorizza a consegnare il testo. È iscritto a parlare il senatore Angioni. Ne ha facoltà.
ParlaMint-IT_2016-10-26-LEG17-Sed-710.u18	Signora Presidente, negli ultimi decenni di fatto la richiesta di nuove figure professionali da parte del mercato, accompagnato dall'introduzione, nel nostro ordinamento, di norme che hanno fatto nascere nuovi contratti di collaborazione, ha reso la categoria del lavoro autonomo molto diversa dal passato, e certamente non meno degna di protezione di quella del lavoro dipendente. Anzi, gli effetti della crisi economica degli ultimi anni si sono abbattuti su di essi e solo ultimamente si è accelerato il loro riconoscimento come categoria di lavoratori bisognosi di attenzioni e di tutele, anche per la debolezza, se non l'assenza, per molto tempo, di strumenti associativi identificabili come credibili sostenitori delle loro rivendicazioni. Quando si parla di crisi di rappresentanza del mondo del lavoro non si può non fare riferimento all'incapacità di rappresentare per molto tempo il lavoro e i lavoratori autonomi. Oggi è un dovere per le istituzioni del nostro Paese occuparsi di una categoria di lavoratori che ha bisogno di nuove norme di protezione e di tutela, oggi deboli o, per alcuni versi, assenti. L'Italia è tra i Paesi quello con il più alto numero di lavoratori autonomi: oltre il 26 per cento sul totale degli occupati. La Francia ne conta il 7 per cento, la Germania il 10 per cento; solo la Grecia ha una percentuale superiore alla nostra, ma ritengo che ciò sia la conseguenza della drammatica crisi economica in cui ancora versa quel Paese e della perdita di centinaia di migliaia di posti di lavoro subordinato negli ultimi anni. L'alto numero di lavoratori autonomi nel nostro Paese ci consente però di porre in premessa una domanda: si tratta sempre di lavoro naturalmente autonomo o spesso si tratta di forme di lavoro sostanzialmente subordinato ma mascherato da lavoro autonomo? Perché, se è vera la seconda ipotesi (e noi sappiamo che è vera), affrontando questo disegno di legge, dobbiamo capire come le nuove norme possano scoraggiare quelle forme distorsive del lavoro autonomo vero e proprio. Parti dell'opposizione ritengono che questo disegno di legge incoraggi il lavoro "mascherato". Io penso, invece, che le nuove norme limitino l'utilizzo di questi rapporti per finalità distorsive. Lo fa innanzitutto quando, all'articolo 3, si definiscono abusive e prive d'effetto le clausole che attribuiscono al committente la facoltà di modificare unilateralmente le condizioni del contratto, o, nel caso di contratto a prestazione continuativa, di recedere da esso senza un congruo preavviso. Uno degli aspetti più positivi del disegno di legge mi sembra quello di porsi l'obiettivo di costruire per i lavoratori autonomi finalmente un sistema di garanzie e tutele (un aggiornamento del nostro welfare ) capace di dare risposte alle esigenze di questi lavoratori che oggi non sempre hanno. Lo fa all'articolo 6, quando delega il Governo ad approvare, entro 12 mesi dall'entrata in vigore della legge, uno o più decreti legislativi con la finalità di abilitare gli enti di previdenza di diritto privato, anche in forma associata, ad attivare, oltre a prestazioni complementari di tipo previdenziale e sociosanitario, anche altre prestazioni sociali finanziate da apposita contribuzione destinate innanzitutto «agli iscritti che hanno subito una significativa riduzione del reddito professionale per ragioni non dipendenti dalla propria volontà». Lo fa, ad esempio, anche prevedendo che i centri per l'impiego e gli organismi autorizzati alle attività di intermediazione in materia di lavoro si dotino di uno sportello dedicato al lavoro autonomo. Ancora, l'articolo 12, introduce una norma richiesta da tempo, in particolare delle lavoratrici autonome: si prevede che l'indennità di maternità spettante per i due mesi precedenti al parto e per i tre mesi successivi, venga riconosciuta a prescindere dalla effettiva astensione dall'attività lavorativa. Importantissimo è poi, l'articolo 13: «La gravidanza, la malattia e l'infortunio dei lavoratori autonomi che prestano la loro attività in via continuativa per il committente non comportano l'estinzione del rapporto di lavoro, la cui esecuzione, su richiesta del lavoratore, rimane sospesa, senza diritto al corrispettivo, per un periodo non superiore a centocinquanta giorni per anno solare». Io avrei preferito che la norma si fermasse a questo principio ma purtroppo - almeno a mio parere - continua ad affermare: «fatto salvo il venir meno dell'interesse del committente». Sempre in tema di maternità mi sembra importante la disposizione che prevede la possibilità di sostituire la lavoratrice autonoma da parte dei familiari della stessa. È prevista, tra l'altro, la possibilità di copresenza della lavoratrice e del suo sostituto. Infine, l'articolo 12, modificando l'articolo 409 del codice di procedura civile, formalizza in maniera molto chiara il fatto che la collaborazione si intende coordinata quando il collaboratore organizza autonomamente l'attività lavorativa. Si tratta quindi di un provvedimento importante e richiesto. Avviandomi alle conclusioni, il secondo argomento affrontato dal provvedimento oggi in discussione, quello inerente il lavoro agile, rappresenta una opportunità di migliorare la gestione del contratto di lavoro, non rappresentando una tipologia contrattuale a sé stante. Le nuove disposizioni prevedono infatti che sia indispensabile raggiungere un accordo formale tra le parti, tra datore di lavoro e lavoratore. In particolare, con il lavoro agile si concretizza la possibilità di incrementare la produttività e di agevolare una migliore conciliazione dei tempi di vita e di lavoro. Il disegno di legge al nostro esame è quindi un provvedimento importante, atteso da anni da un mondo che ha bisogno di maggiore attenzione. Noi oggi lo facciamo, dando a quel mondo l'attenzione e le tutele che oggi non ha. Cerchiamo di farlo e io ritengo che sia giusto votare a favore del provvedimento. [[Applausi dal Gruppo PD]] [[PRESIDENTE. È iscritto a parlare il senatore Ichino. Ne ha facoltà.]]
ParlaMint-IT_2016-10-26-LEG17-Sed-710.u19	Signora Presidente, il provvedimento in esame volta pagina rispetto a una lunga stagione nella quale il diritto del lavoro ha considerato il lavoro autonomo come ontologicamente estraneo al proprio campo di applicazione. Ora finalmente si riconosce in modo organico e compiuto che anche il lavoro autonomo, come quello di chiunque tragga dalla propria professione e dalla propria attività il necessario per il proprio sostentamento, ha alcune esigenze di sicurezza. Esigenze che, in questo caso, non possono essere soddisfatte all'interno del contratto di lavoro, ma possono e devono essere soddisfatte nell'ambito del rapporto previdenziale. Si riconosce che anche il lavoro autonomo, come quello di qualsiasi altro operatore nel tessuto produttivo, può soffrire di abusi di posizione dominante a situazioni di dipendenza economica nei confronti del committente, da cui derivano distorsioni contrattuali che devono essere corrette. Dunque salutiamo questo disegno di legge come un fatto di grande rilievo nell'evoluzione di una branca dell'ordinamento che in questi anni sta rinnovando profondamente i propri principi ispiratori e i propri contenuti. Riteniamo inoltre importante che anche l'opinione pubblica sia informata di questa novità legislativa più e meglio di quanto lo sia stata fin qui. È importante anche la seconda parte del disegno di legge, che intende promuovere l'area del lavoro subordinato che più si avvicina al lavoro autonomo per essere un segmento temporale della prestazione regolata consensualmente in modo simile al lavoro autonomo, e più precisamente per il venir meno del coordinamento spazio-temporale. Ci riferiamo al caso cioè in cui, nell'ambito della giornata, della settimana, o del mese di prestazione lavorativa, il datore di lavoro e il prestatore si accordano perché la prestazione stessa possa svolgersi senza il vincolo di luogo e di orario, che caratterizza la figura classica del lavoro subordinato. Tuttavia, a proposito di questa parte del disegno di legge, credo che in relazione ad alcuni aspetti del provvedimento dobbiamo verificare se alcune disposizioni in esso contenute non rischino di ridurre quell'agilità del rapporto che invece vogliamo promuovere e preservare. Tutti concordiamo sul punto che non si preserva l'agilità se l'accordo tra le parti viene appesantito con costi di transazione superflui. Va bene l'obbligo di stipulare l'accordo in forma scritta, ma se si impone che l'atto scritto definisca anche le forme di esercizio del potere direttivo del datore di lavoro (articolo 16), si costringe, l'impresa di dimensioni piccole e medie ad avvalersi di un consulente. Noi vogliamo invece che il lavoro agile sia una forma di lavoro, un modo di essere del lavoro subordinato, direttamente e facilmente accessibile anche da parte della piccola e media impresa, senza necessità di una formulazione che implichi la consulenza e quindi un costo aggiuntivo. Senza contare che il dover specificare le forme dell'esercizio del potere direttivo presenta il rischio di un aumento del contenzioso giudiziale. È chiaro che nessuna legge è perfetta, e se il testo dovesse passare anche così com'è, è certo meglio così piuttosto che non procedere a questo importante passaggio. Ma il nostro compito di Assemblea legislativa è di valutare attentamente se sia opportuno imporre all'imprenditore quell'obbligo. E lo stesso va detto dell'obbligo di consegnare al lavoratore e al rappresentante dei lavoratori - sono dunque ben due i destinatari di questo adempimento - con cadenza almeno annuale, un'informativa scritta nella quale sono individuati i rischi generali e i rischi specifici connessi alla particolare modalità di esecuzione del rapporto di lavoro (articolo 19). Qui osservo che nella stragrande maggioranza dei casi di lavoro agile - che già esiste e già è praticato in numerosissimi casi nel nostro tessuto produttivo - questa forma di lavoro consiste in un'attività svolta mediante computer collegato a distanza con l'organizzazione aziendale: dove il rischio aggiuntivo, il rischio differenziale del lavorare a casa propria o dove si preferisce, è francamente non apprezzabile. Se così è, mi chiedo se non sia il caso di apportare al testo quell'emendamento che - vorrei ricordare - in Commissione venne apprezzato sia dal Governo sia dal Presidente della Commissione, ma non approvato per mancanza del parere della Commissione bilancio, con l'impegno ad approvarlo in sede di discussione in Aula. Esso prevede che questo obbligo si imponga là dove ci sia uno specifico rischio aggiuntivo; quindi non in qualsiasi caso, ma solo in quei casi in cui per le sostanze utilizzate o per il macchinario che deve essere utilizzato, sussista un rischio aggiuntivo nello svolgimento dell'attività fuori dei locali aziendali. Dobbiamo stare attenti, nel voltare pagina e nell'inaugurare questa che non credo sia un eccesso di enfasi definire "nuova era del nostro diritto del lavoro", a non cadere in un errore che ha caratterizzato il diritto del lavoro della vecchia stagione. Noi non perdiamo occasione per promettere agli operatori economici semplificazione normativa e abolizione degli adempimenti inutili. Ma poi, nel momento in cui vogliamo promuovere il lavoro agile, cadiamo nella tentazione della iperregolazione e dell'imposizione di adempimenti che non sussistono in alcun ordinamento che noi conosciamo. La comparazione, nel panorama internazionale, non offre alcun caso in cui questa forma nuova del lavoro del XXI secolo sia appesantita da un obbligo di duplice comunicazione scritta al lavoratore e al rappresentante sindacale di un documento su rischi che non siano rischi specifici, che devono essere come tali individuati e segnalati. Ecco, valutiamo questo aspetto; siamo qui per discutere di questo disegno di legge e non credo che una piccola correzione possa compromettere l' iter, che spero rapido, di questo provvedimento, che è ora solo in prima lettura. Considero comunque ottimo il lavoro che è stato fatto in Commissione, e non solo dalla maggioranza, perché abbiamo anche accolto importanti contributi della minoranza per il miglioramento del provvedimento. Chiedo che anche il Governo valuti questi aspetti, per evitare che il lavoro agile di domani sia un po' meno agile di quello che potrebbe essere.
ParlaMint-IT_2016-10-26-LEG17-Sed-710.u20	Salutiamo con particolare piacere l'onorevole Gerardo Amarilla De Nicola, presidente della Camera dei rappresentanti dell'Uruguay. La ringrazio, benvenuto al Senato della Repubblica italiana. [[Applausi.]]
ParlaMint-IT_2016-10-26-LEG17-Sed-710.u21	È iscritta a parlare la senatrice Paglini. Ne ha facoltà.
ParlaMint-IT_2016-10-26-LEG17-Sed-710.u22	Signora Presidente, oggi esaminiamo i disegni di legge nn. 2233 e 2229, su lavoro autonomo e lavoro agile. Sinceramente, leggendo le parole "autonomo" e "agile", l'ho associato a ciò che oggi fa l'attuale parlamentare, del centrodestra e del centrosinistra. Ritrovo nella parola "agile", cioè che si muove con elasticità e sveltezza, ciò che oggi meglio vi caratterizza. Agile come la scelta fatta ieri alla Camera dei deputati, dove avete rispedito in Commissione la nostra proposta di dimezzarvi gli stipendi. Quando volete siete agilissimi, diciamolo chiaramente; siete molto agili in questa operazione. BUEMI (Aut (SVP, UV, PATT, UPT)-PSI-MAIE). Ma che c'entra questo? Ma come si permette?
ParlaMint-IT_2016-10-26-LEG17-Sed-710.u23	Mi scusi un attimo, senatrice Paglini. Lei, senatore Buemi, non interrompa chi sta parlando. Lei, senatrice Paglini, stia al merito, altrimenti deve farlo in un'altra seduta. Stiamo discutendo di un disegno di legge.
ParlaMint-IT_2016-10-26-LEG17-Sed-710.u24	Posso svolgere il mio intervento o devo dire quello che vuole il PD? Posso dire quello che vuole il Movimento 5 Stelle o devo dire quello che vuole...
ParlaMint-IT_2016-10-26-LEG17-Sed-710.u25	No, lei deve stare all'ordine del giorno, sennò le tolgo la parola. Non c'è problema, io applico il Regolamento, per lei come per tutti. [[Commenti del senatore Buemi]] Senatore Buemi, per favore, stia tranquillo. C'è la Presidenza che regola, in base al Regolamento, l'attività dell'Aula. Senatrice Paglini, richiamo lei altrettanto al Regolamento sul merito.
ParlaMint-IT_2016-10-26-LEG17-Sed-710.u26	Come dicevo, vi tenete il malloppo, mentre l'INPS lancia l'allarme e boccia le vostre politiche del lavoro, il vostro jobs act, che sta producendo il crollo delle assunzioni e l'aumento dei licenziamenti. Finiti gli sgravi contributivi dopanti per le aziende, crollano le assunzioni a tempo indeterminato, come avevamo denunciato, e ovviamente aumentano i licenziamenti per giusta causa e per giustificato motivo soggettivo. I dati resi pubblici dall'INPS parlano chiaro: in due anni i licenziamenti sono passati da 35.000 a 46.000, il 31 per cento in più. Il tutto grazie alla norma sul lavoro emanata dal geniale Governo Renzi che, abolendo l'articolo 18, ha dato mano libera alle aziende di creare lavoratori usa e getta. Anche in questo siete stati agilissimi, tanto da intortare molto bene perfino l'elettorato della sinistra, che a volte pensa ancora che esista l'equazione: Renzi uguale PD uguale sinistra uguale Berlinguer. [[Applausi dal Gruppo M5S]] Cosa devo dire? Siamo messi male. L'insicurezza galoppa e continua a crescere senza freni il ricorso ai voucher che, come noto, permettono di mascherare rapporti di lavoro di diversa natura; il loro boom conta un utilizzo rispetto all'anno scorso di un più 80 per cento, al punto che viene il sospetto che tale mezzo non risolva il problema del lavoro nero, ma sostituisca drammaticamente i contratti stabili. Poi magari facciamo presente che le nuove assunzioni a tutele crescenti vedono un crollo vertiginoso dell'88 per cento. Politiche? Un successone. Il saldo sui contratti stabili dei primi otto mesi del 2016 è inferiore anche a quello dello stesso periodo del 2014, anno della fase acuta della crisi economica internazionale: da lì in poi in Europa ricominciano i numeri positivi, in Italia no. Insomma si stava meglio quando si stava peggio. Alla luce di questi dati non idilliaci, per i cittadini, risultati, permettetemi di intuire che sempre più disperati stanno cercando di inventarsi attività in proprio e in autonomia. Sempre più italiani cercano rifugio all'estero. Siamo sull'ordine di oltre 100.000 persone all'anno che se ne vanno da questo Paese. E se vanno ovviamente le intelligenze e le giovani risorse. Insomma, la ricetta lavoro di Renzi e Poletti è disastrosa e noi del Movimento 5 Stelle lo avevamo denunciato da subito. Oggi ci ritroviamo in questa Aula a discutere su un disegno di legge che è stato definito anche come il jobs act del lavoro autonomo. Se le premesse sono quelle dette sopra non c'è da stare allegri. Già il primo jobs act è stato una débâcle; con questo secondo disegno di legge cosa si propone di raggiungere il Governo? Intanto diciamo che questo provvedimento vuole regolamentare in un unico disegno di legge i rapporti di lavoro di due tipologie lavorative completamente diverse: il lavoro autonomo e il lavoro agile, una tipologia di lavoro subordinato. Quindi sarebbe stato meglio intervenire al limite con due distinti disegni di legge, ma ormai ci avete ormai abituati a provvedimenti multitasking. Dobbiamo comunque per onestà dire che sul lavoro autonomo abbiamo riscontrato che ci saranno più garanzie nei confronti del committente. Questo lo diciamo perché quando c'è una cosa buona non ci tiriamo mai indietro. Anche noi siamo intervenuti nell'ottica di aumentare i diritti e le tutele per il lavoratore. Il disegno di legge si pone poi l'obiettivo dì intervenire sui lavoratori impiegati con modalità definita di lavoro agile o smart working; ancora una volta si pensa di mascherare con formule inglesi possibili trappole che possono ulteriormente precarizzare il lavoratore. Si tratta di una tipologia di lavoro specifica, che non si applica solo al cosiddetto telelavoro, ma anche a chi lavora in azienda, introducendo un'ulteriore flessibilità al lavoro parziale. PRESIDENTE. La invito a concludere, senatrice. PAGLINI (M5S). Mi dispiace, pensavo di avere più tempo a disposizione. C'è tutta una questione di merito che volevo affrontare. PRESIDENTE. Al suo Gruppo sono assegnati cinque minuti a lei e cinque al senatore Puglia. Resto nel rispetto delle decisioni dei Gruppi. Comunque, concluda. PAGLINI (M5S). Chiedo allora di poter consegnare agli atti il testo integrale del mio intervento. PRESIDENTE. La Presidenza l'autorizza in tal senso. PAGLINI (M5S). Passo dunque alla conclusione e la ringrazio. Il punto centrale per il Movimento 5 Stelle deve restare la non discriminazione rispetto agli altri lavoratori, sia dal punto di vista dei diritti, sia dal punto di vista retributivo. E ancora. Il possibile utilizzo di strumenti tecnologici per lo svolgimento dell'attività lavorativa, se non ben regolato, rischia di dare strumenti a chi potrà magari utilizzarli in modo truffaldino. Se, come certificato dall'INPS, attraverso i voucher e le nuove tipologie di contratto, avete ulteriormente precarizzato la vita a milioni di cittadini, oggi cercate di riparare con le briciole al disastro attraverso qualche piccola gentile concessione che troviamo in questo disegno di legge ma che non aiuterà il Paese a ripartire. Che dire, signora Presidente? Chiuderei il mio intervento con una frase di un mio conterraneo, il toscano Gino Bartali, che in una particolare situazione esordì dicendo: «L'è tutto sbagliato, l'è tutto da rifare!». [[Applausi dal Gruppo M5S.]]
ParlaMint-IT_2016-10-26-LEG17-Sed-710.u27	Salutiamo le studentesse e gli studenti del corso di formazione iniziale della carriera prefettizia. Benvenute e benvenuti al Senato e in bocca al lupo per il vostro percorso di carriera. [[Applausi.]]
ParlaMint-IT_2016-10-26-LEG17-Sed-710.u28	È iscritta a parlare la senatrice Favero. Ne ha facoltà.
ParlaMint-IT_2016-10-26-LEG17-Sed-710.u29	Signora Presidente, ringrazio il sottosegretario presente, onorevole Biondelli. Vorrei ricondurre la questione al merito, perché chi mi ha preceduto forse ha voluto fare una carrellata su un passato che vede attraverso gli occhiali che il Movimento 5 Stelle indossa in questo momento, e non solo ora. Stiamo parlando delle norme per la tutela del lavoro autonomo non imprenditoriale e delle misure volte a favorire l'articolazione flessibile nei tempi e nei luoghi del lavoro subordinato, il cosiddetto lavoro agile, come previsto dal disegno di legge n. 2233. Il provvedimento è molto importante per il lavoro autonomo in quanto detta norme di protezione rilevanti per questo specifico settore, che spesso è stato dimenticato dal legislatore nazionale. Rappresenta, infatti, un atto di equità che riconosce il valore e la dignità del lavoro autonomo e professionale e ne valorizza il ruolo centrale nell'economia del nostro Paese. L'obiettivo principale è costruire anche per i lavoratori autonomi un sistema di diritti e di welfare moderno capace di sostenere il loro presente e tutelare il loro futuro, per costituire un punto di riferimento di qualsiasi persona che voglia diventare un professionista investendo sulle proprie capacità e competenze. Detto questo, l'approvazione del provvedimento rappresenta un momento importante anche nel processo di ammodernamento dell'Italia, un processo promosso già dai precedenti Governi. Penso - ad esempio - all'approvazione della legge n. 4 del 2013, che ha riformato le professioni non organizzate in ordini o collegi. Il Parlamento è chiamato a fare un ulteriore passo in grado di far crescere il nostro Paese, di aumentare i livelli di produttività e competitività del sistema economico e di tutelare milioni di professionisti. Penso ai più di due milioni di iscritti agli ordini e collegi italiani e al relativo indotto occupazionale che alimentano, pari a quattro milioni di persone. Essi da tempo richiedevano una serie di interventi per essere maggiormente competitivi nel mercato europeo, a beneficio della concorrenza e della ripresa. Ad essi si aggiungono tutti coloro non organizzati in ordini e collegi: se si considerano solo i lavoratori autonomi che operano in via prevalente o esclusiva con partita IVA iscritti alla gestione separata INPS, si è registrata tra il 2009 e il 2013 una crescita pari al 19,1 per cento. Le nuove professioni registrano profondi cambiamenti e le nuove tendenze presenti nella società e in un mondo sempre in divenire. Oggi le imprese, per competere sul mercato globale, necessitano di servizi innovativi e ad alta specializzazione che vengono loro forniti dai nuovi professionisti in grado di trasformare i bisogni della società in virtù delle loro capacità e competenze. Su questo settore non siamo all'anno zero. È bene ricordare che il presente Governo è già intervenuto con il jobs act realizzando un'importante opera di pulizia delle finte partite IVA e false collaborazioni, ridefinendo dallo scorso 1° gennaio il perimetro della subordinazione, prevedendo la stabilizzazione dei rapporti autonomi fasulli e punendo con sanzioni economiche le violazioni. Ricordiamoci anche di questo. Fatto questo quadro in premessa, il provvedimento in esame rappresenta la seconda fase della riforma del lavoro e ha l'obiettivo di valorizzare l'autentico lavoro autonomo attraverso interventi normativi, innovativi e organici in grado di riconoscere e utilizzare al meglio le energie positive di molti liberi professionisti in un quadro regolatorio omogeneo e coerente ai bisogni e alle aspettative di questi lavoratori. Sono già state ricordate le novità approvate durante il lavoro in Commissione. Ringrazio il Presidente, i colleghi di maggioranza e opposizione, la mia Capogruppo e gli uffici che ci hanno supportato. Vorrei anche ricordare una misura proposta del PD accolta in Commissione. Mi riferisco all'estensione del congedo parentale anche ai padri iscritti alla gestione separata e per entrambi i genitori il periodo di fruizione ampliato da tre a sei mesi e dal primo al terzo anno di vita del bambino; all'esclusione dalla determinazione del reddito da lavoro autonomo dei rimborsi delle spese di alloggio e vitto relativi alle trasferte in seguito a un incarico conferito dal committente; all'estensione delle politiche attive anche ai lavoratori autonomi con i centri per l'impiego che dovranno dotarsi di sportelli dedicati. Infine, importante è la misura approvata, su cui avevo presentato una specifica proposta emendativa, che prevede per le lavoratrici e i lavoratori che devono sottoporsi a trattamenti oncologici e, dunque, sono inabili anche per un lungo periodo il riconoscimento della degenza ospedaliera, come per altre patologie gravi e invalidanti. Stiamo parlando, oltre che dei malati oncologici, anche di chi soffre di diabete, di sclerosi, di morbo di Parkinson, di insufficienze cardiache, respiratorie e renali, di Alzheimer, di fibrosi cistica e di altro ancora. È per questo, e per le altre misure, che ho detto che questa riforma del lavoro autonomo è importante. Essa estende una serie di diritti anche a chi prima non li aveva. Passo ora all'analisi del cosiddetto lavoro agile. Quello che viene chiamato anche smart working è un processo davvero di profondo cambiamento che riguarda l'organizzazione nel suo complesso, il modo di impostare il lavoro e di gestire anche le relazioni. Non è una forma di welfare aziendale e neppure un telelavoro che consente di far lavorare nelle mura domestiche una volta alla settimana. È una nuova filosofia aziendale, che restituisce flessibilità e autonomia alle persone nelle proprie scelte lavorative. Per comprendere l'attenzione verso questo nuovo modello, che è già praticato da molte multinazionali e da diverse aziende di grande importanza ed entità, occorre considerare alcuni punti critici del sistema di organizzazione del lavoro italiano. Abbiamo un gap di produttività - ci rivelano - inferiore rispetto alla media europea, un engagement di lavoratori, rispetto alle loro attività, limitato. Secondo una rivelazione recentissima, in Italia le persone motivate rispetto al proprio lavoro sono solo il 59 per cento, al di sotto di altri Paesi, per cui bisogna pensare anche di rimotivare i lavoratori. Non poche persone - abbiamo scoperto - preferiscono lavorare per obiettivi, per fasi, per cicli, ed essere valutate sulla produttività e sul risultato raggiunto, piuttosto che in base a parametri quali l'ora di lavoro, la presenza fisica nei locali aziendali, lo spazio. La mobilità e il cambiamento di occupazione sono più visti non in negativo, ma anzi come un passaggio spesso obbligato per acquisire nuove e maggiori competenze. Abbiamo, poi, il problema dell'occupazione femminile, certamente cresciuta nel decennio 2004-2014, ma che rimane ancora bassa rispetto alla media europea, e si mantiene alto il tasso di abbandono dopo la maternità: il 22 per cento delle madri lascia il lavoro entro il compimento del secondo anno del primo figlio. Quindi, ripensare il modello di lavoro che segua le logiche dello smart working ha aspetti positivi e incoraggia il lavoratore a essere motivato. Può, poi, influire su chi si muove, sull'inquinamento, motivo per cui molte amministrazioni pubbliche locali hanno avviato iniziative di sensibilizzazione verso aziende e organizzazioni territoriali. Passo adesso a parlare dei lavoratori pendolari, che sono più di 13 milioni, con un tasso di crescita - dal 2001 al 2007 - del 36 per cento. Essi percorrono tanti chilometri in media durante la giornata, con 33 giornate lavorative annue. Consentendo loro di lavorare da casa o in ufficio, ma fuori dagli orari di punta, si risparmierebbero giornate lavorative perse nel traffico; si avrebbe meno stress e un aumento di produttività lavorativa. Quindi, anche in questo caso direi che è ora di cambiare. Smart working significa ridefinire il lavoro in maniera più efficiente e agile, ridando alle persone la facoltà di decidere dove e quando lavorare, ovviamente in cambio di migliori risultati per l'organizzazione, le persone e la collettività. Nell'ottica dei lavoratori diversamente abili, lo smart working può essere una misura di grande utilità per favorire l'integrazione dei lavoratori con disabilità se interpretato come forma di accomodamento ragionevole. Cos'è, allora, un accomodamento ragionevole? Può assumere due significati: uno, più riduttivo, inteso come obbligo per il datore di intraprendere azioni non comportanti costi eccessivi o particolari difficoltà; oppure, mutuato dall'esperienza giudiziaria delle corti statunitensi. PRESIDENTE. La invito a concludere, senatrice. FAVERO (PD). Il nostro legislatore ha preferito adottare una forma più ampia della nozione di accomodamento, incentrando l'attenzione sulla efficacia/effettività. Quindi, può essere una misura elettiva di accomodamento ragionevole ove si pensi alla sua funzione di conciliazione del ciclo di vita (inclusi i tempi di cura e assistenza) e lavoro. Si pensi a chi è affetto da disabilità motorie, che non può utilizzare normalmente i mezzi pubblici o privati. Per tali soggetti diventa prioritario poter accedere a formule e modalità organizzative del lavoro che consentano la più ampia libertà di scelta. Una cornice normativa sarà certamente di grande aiuto se accompagnata da idonei incentivi (ricordo il Fondo regionale per l'occupazione dei disabili) e da una contrattazione collettiva di sostegno. Per questi motivi, ritengo che il provvedimento in esame debba essere assolutamente approvato. [[Applausi dal Gruppo PD]] [[PRESIDENTE. È iscritto a parlare il senatore Berger. Ne ha facoltà.]]
ParlaMint-IT_2016-10-26-LEG17-Sed-710.u30	Signora Presidente, signor Sottosegretario, signor relatore, colleghe e colleghi, dopo un lungo lavoro in Commissione questo importante provvedimento giunge finalmente in Assemblea. Si tratta di un ulteriore passo verso una legislazione più attuale e innovativa. È bene che passi del genere si facciano e anche velocemente. Noi li facciamo, lavoriamo e cerchiamo di modificare le cose, mentre altri criticano solamente quello che noi facciamo. Non so se il provvedimento in esame possa essere definito statuto dei lavoratori autonomi, ma ha di certo il pregio di introdurre significative misure a favore di categorie particolarmente esposte, a cominciare da quelle che non fanno riferimento a uno specifico albo professionale. Si tratta di una misura che guarda anche - io spero soprattutto - alle giovani generazioni, a coloro che sono impiegati nelle nuove professioni dei servizi e del terziario di ultima generazione: tutte categorie che provano ad affacciarsi al mondo del lavoro con una voglia di fare e, per questo, non possono essere mortificate, come spesso succede. Il grave problema del recupero crediti soprattutto nei confronti della pubblica amministrazione, l'assenza di tutele in caso di malattia o maternità, la difficoltà di accesso al credito, la forte pressione fiscale e la fragilità sul fronte pensionistico sono tutte questioni che vengono finalmente affrontate con il provvedimento in esame. Certo, non è risolutivo delle difficoltà di un settore che è vasto e particolarmente eterogeneo e articolato. Tuttavia, esso ci convince anche nella parte relativa al lavoro da casa o da remoto, che ha l'obiettivo di conciliare i tempi di vita e di lavoro, andando incontro a modelli che guardino sempre più all'efficienza e ai risultati. Si tratta di un importante passo in avanti anche per alcune professioni che necessitano non della presenza fisica, ma di uno spazio virtuale in costante connessione, dove chi lavora condivide informazioni, procedure e contenuti. (ore 17,59) ( Segue BERGER). Positive sono anche le norme per rendere più semplici le forme di collaborazione che da sempre avvengono tra professionisti, con la possibilità, adesso, di costituire consorzi stabili o associazioni temporanee per partecipare a gare di appalto. In Commissione, attraverso la presentazione di proposte emendative, ho cercato di migliorare e semplificare qualche passaggio. Tuttavia, l'esigenza di compatibilità con il bilancio ai sensi dell'articolo 81 della Costituzione e altre ragioni mi hanno consentito di ottenere un successo molto moderato. In Assemblea ho presentato tre proposte, due sotto forma di ordini del giorno e una come emendamento, riguardanti questioni molto specifiche che credo debbano essere oggetto di attenzione da parte dell'Esecutivo, anche in previsione futura. Il primo ordine del giorno è volto a impegnare il Governo ad approfondire la materia della gestione separata INPS entro la quale ricadono categorie molto diverse tra loro (dai professionisti non iscritti a un albo professionale, ai collaboratori subordinati, agli amministratori di società). A nostro avviso, anche al fine di avere un quadro molto più chiaro delle situazioni contributive dei vari soggetti, è necessario andare incontro a una riorganizzazione del settore, prevedendo forme diversificate di gestione separata. Il secondo intervento, in virtù di quanto introdotto con l'articolo 16 di questo provvedimento, riguarda la necessità di dare un'interpretazione autentica delle norme relative alle indennità per le trasferte di lavoro, in particolare alle forme con cui esse concorrono a formare il reddito. Dobbiamo stare attenti a creare un provvedimento che diminuisca la burocrazia e non ne produca di nuova. Io ringrazio il Governo, ringrazio la Commissione e ringrazio che questo provvedimento sia stato calendarizzato in Aula e spero che la discussione lo porti presto a buon fine. Ringrazio anche il Sottosegretario per la buona collaborazione offerta in Commissione anche dal Governo. [[Applausi dai Gruppi Aut (SVP, UV, PATT, UPT)-PSI-MAIE e PD]] [[PRESIDENTE. È iscritta a parlare la senatrice Manassero. Ne ha facoltà.]]
ParlaMint-IT_2016-10-26-LEG17-Sed-710.u31	Signor Presidente, il disegno di legge in discussione prevede misure di sostegno in favore del lavoro autonomo e misure per favorire l'articolazione flessibile della prestazione di lavoro subordinato in relazione al tempo e al luogo di svolgimento. È nelle premesse del provvedimento come negli ultimi due decenni il sistema produttivo italiano sia stato caratterizzato da profonde trasformazioni. La composizione della forza lavoro ha vissuto una radicale mutazione, vedendo crescere in maniera sempre più significativa il peso dei lavoratori che svolgono la loro attività in forma non solo autonoma ma anche e soprattutto tramite tipologie di contratto "atipiche". Allo stesso tempo, i dati ISTAT mostrano come, in questi anni, le stesse forme di lavoro autonomo o soggette a contrattualizzazione "atipica" hanno fortemente subito le conseguenze della crisi economica, andando a costituire un corpo sociale a sé, che più consistentemente è scivolato verso il rischio della povertà e dell'esclusione sociale. Anche sotto il profilo della precarietà, i lavoratori autonomi e "atipici" hanno mostrato una condizione di ulteriore instabilità. Alla radice di queste generali condizioni di fragilità non vi è tanto la natura della prestazione in sé quanto la mancanza di un'architettura complessiva di sostegno e di tutele. Questo disegno di legge interviene, quindi, per restituire ai lavoratori autonomi una rete di tutele e diritti che mancava, un passo che era atteso e necessario e va riconosciuto l'impegno del Governo e del Parlamento, e quindi del nostro Senato, nel portare avanti questo provvedimento. Abbiamo svolto molto lavoro in Commissione, con audizioni e confronti. Le misure sono state anticipate dagli altri interventi e dal relatore. Oggi utilizzerò il tempo che mi è concesso per riprendere due argomenti che, nell'ambito del tema lavoro autonomo e atipico - a mio parere - dovranno essere quanto prima affrontati proprio per rafforzare il provvedimento che oggi discutiamo. La nostra Costituzione, all'articolo 36, stabilisce che: «Il lavoratore ha diritto ad una retribuzione proporzionata alla quantità e qualità del suo lavoro e in ogni caso sufficiente ad assicurare a sé e alla famiglia un'esistenza libera e dignitosa», sottolineando l'importanza fondamentale del lavoro, come chiave della crescita sociale ed economica del nostro Paese. Il lavoro duro delle precedenti generazioni ha permesso al Paese di rialzarsi e crescere nell'immediato dopoguerra fino a essere tra le prime economie mondiali. Ma tale impegno sarebbe stato vano se non fosse stato accompagnato dalle garanzie sociali, acquisite nel tempo, che hanno permesso - ad esempio - di acquistare le case di famiglia e di maturare quelle pensioni che oggi sostengono moltissimi giovani, figli e nipoti, costretti a barcamenarsi con lavori precari, spesso mascherati da lavoro autonomo ma subordinati di fatto, genericamente sottopagati, almeno fino all'approvazione di questo disegno di legge, e privi delle tutele e dei diritti che, a fatica, negli anni erano stati conquistati e della dignità che ogni lavoro onesto dovrebbe suscitare in chi lo svolge. Ricordo - ad esempio - l'esperienza e la protesta dei fattorini di Foodora a Torino. Negli ultimi anni è cresciuto in modo pericolosamente esponenziale il numero dei lavoratori che sfuggono alle maglie della contrattazione collettiva e hanno redditi al di sotto della soglia di povertà. La povertà è, di fatto, aumentata in senso assoluto. Sarebbe quindi necessario mettere in campo una misura - penso all'equo compenso o al salario minimo orario - per tutte quelle categorie di lavoratori per le quali sia assente un contratto collettivo nazionale di lavoro. Lo scopo è garantire un livello di reddito per i lavoratori, utile a garantire per gli stessi un tenore di vita dignitosa, mantenendo, nella loro partecipazione al lavoro, una concorrenza leale tra loro e i datori di lavoro per evitare il cosiddetto dumping sociale. E ciò è necessario proprio al fine di promuovere la coesione sociale e favorire la redistribuzione del reddito. Sono convinta che lasciare totalmente alla trattativa tra le parti il tema della redistribuzione - e lo stesso vale per il capitolo del lavoro più agile - non costituisca il modo ideale per tutelare il lavoratore. Attraverso l'istituzione di una misura a tutela della retribuzione, saranno inoltre attratte nuovamente nel mondo del lavoro tutte quelle persone che - ad esempio - compongono la categoria dei not engaged in education, employment or training (NEET), favorendo l'inclusione sociale e la crescita dell'economia. L'esistenza di una misura a garanzia del compenso avrà un effetto positivo a lungo termine sul livello di occupazione, incoraggiando i lavoratori a investire nel proprio posto di lavoro, le aziende a promuovere formazione continua e guadagni di produttività, e lo Stato a formare i suoi cittadini. Le misure contro la precarietà e la disoccupazione sulle quali siamo impegnati hanno bisogno di completarsi con la realizzazione di un efficace e sistemico programma di "orientamento al lavoro". Il mondo delle professioni - i cui rappresentanti abbiamo avuto modo di audire - è vario e ricco di esperienze e professionalità e anche di opportunità. È opportuno mettere a disposizione degli studenti che stanno completando i loro cicli di studio e dei lavoratori fuoriusciti dal mercato del lavoro, oltre che la corretta formazione, una corretta e completa informazione sui percorsi professionali disponibili sul proprio territorio, offrendo a ognuno la possibilità di valutare non solo i percorsi più vicini alle proprie inclinazioni, ma anche quelli reciprocamente più utili e soddisfacenti, e non solo per il lavoratore, ma anche nell'interesse economico e sociale del Paese, tenendo conto dei processi di evoluzione del mercato del lavoro stesso. Molte offerte professionali, infatti, restano inevase e di fatto sconosciute, mentre per altre professioni più convenzionali le richieste superano di gran lunga la loro naturale offerta generata dal mercato. I professionisti in eccesso in un determinato settore si trovano, dunque, a dover accettare lavori inferiori o eccessivamente distanti alla loro formazione e aspettativa, incrementando, quindi, oltre alla precarietà, frustrazione e disaffezione sociale. Si parla molto di "buone pratiche": in questo settore un esempio eccellente da seguire ce lo offre la Germania, il cui programma di orientamento al lavoro va incontro a studenti e famiglie, prevedendo, fra le numerose misure, degli incontri annuali obbligatori con le classi in "uscita" di ogni istituto e offre loro un contatto costante con i consulenti. Nel provvedimento in esame si compie un primo passo, con la previsione dello sportello per le professioni, all'interno dei centri per l'impiego. Infatti, una delle misure più strategiche sul lungo periodo del jobs act è l'istituzione dell'Agenzia nazionale per le politiche attive del lavoro (ANPAL), il cui statuto richiama proprio la dignità costituzionale che è propria dell'Agenzia, in quanto specificatamente volta a promuovere l'effettività dei diritti al lavoro, la formazione e l'elevazione professionale dei lavoratori. Il legislatore ha attribuito all'ANPAL la responsabilità di prevedere interventi e servizi volti a migliorare l'efficienza del mercato del lavoro: si tratta di misure previste dalla stessa Carta dei diritti fondamentali dell'Unione europea. È su questo punto, dunque, che si deve insistere. [[Applausi dal Gruppo PD e del senatore Sacconi]] [[PRESIDENTE. È iscritto a parlare il senatore Zizza. Ne ha facoltà.]]
ParlaMint-IT_2016-10-26-LEG17-Sed-710.u32	Signor Presidente, la discussione di oggi ha come oggetto una questione delicata, urgente e prioritaria, che ci impone un'analisi oculata dei provvedimenti che ci giungono dalla Commissione lavoro, previdenza sociale del Senato e ci obbliga ad accantonare le diatribe e lo scontro politico. Noi, come opposizione, siamo pronti a farlo. Mi auguro che la maggioranza sia altrettanto pronta e disponibile ad abbandonare quell'atteggiamento che, in molte occasioni, ha permesso non un confronto, un dialogo, ma solo imposizioni a colpi di voti di fiducia. L'impianto generale di entrambi i disegni di legge rappresenta un tentativo, naturalmente correggibile in alcuni aspetti, di porre fine alle disparità nel mercato del lavoro, cercando di dare un segnale di equità e dignità al lavoro autonomo e professionale, privilegiando il mondo delle cosiddette partite IVA e dei liberi professionisti. Sappiamo che il mondo del lavoro e l'approccio verso il mercato del lavoro sono cambiati e stanno cambiando. Le prospettive per chi entra o entrerà nel circuito professionale non sono più quelle di venti o di dieci anni fa e le leggi devono adattarsi. La nostra economia si regge in grandissima parte sul lavoro autonomo, come dimostra l'aumento dei lavoratori titolari di partita IVA, i quali però per anni nel mercato del lavoro hanno brancolato nel buio, non vedendosi riconosciuti diritti e garanzie. Cari colleghi, il lavoratore è forte quando è forte il mercato. E uno degli aspetti interessanti di questo disegno di legge è forse quello della creazione di uno sportello di intermediazione che raccoglierà le domande e le offerte di lavoro autonomo e fornirà le informazioni ai professionisti e alle imprese che ne faranno richiesta. Occorre, però, porre in essere tutte quelle sinergie operative per far sì che il meccanismo delle funzioni non si traduca nell'ennesimo sportello contro cui si infrangono le speranze di quanti si affacciano al mondo del lavoro. Su questo, come in molti altri aspetti, abbiamo visto con favore, nel corso della discussione in Commissione lavoro, accolti alcuni nostri emendamenti. Altri sono stati poi recepiti dal relatore, che li ha evidentemente considerati un apporto positivo al testo in esame. Parlo - ad esempio - del richiamo al tentativo di conciliazione in caso di controversia in ordine al risarcimento dei danni, esperibile anche attraverso gli organismi abilitati o, ancora, di ampliare il perimetro dello sportello prima citato, anche agli organismi autorizzati all'intermediazione. In quest'ultimo caso però non si è ritenuto - o forse non si è voluto - accogliere un nostro emendamento che integrava la norma con una precisa tipologia di enti che già svolgono questa funzione. Mi riferisco ai patronati che, per la loro provata esperienza nel campo previdenziale e lavorativo, la loro presenza capillare in tutto il territorio nazionale, la professionalità e la qualificazione del loro personale possono espletare tutte le procedure indicate nella norma. Occorre infine sottolineare che i centri per l'impiego sono oggi sottodimensionati e in enorme difficoltà nel garantire i livelli essenziali delle prestazioni. L'estensione della norma agli istituti di patronato rientrerebbe nelle "attività diverse" riconosciute dal Ministero del lavoro e avrebbe l'effetto di migliorare il servizio offerto ai cittadini. Ma sappiamo che il Governo - salvo repentini ripensamenti, in questo periodo molto frequenti motivati da necessità referendarie - da tempo ha deciso di eliminare dal suo vocabolario la parola concertazione e con essa tutto quanto a essa riferibile, e dunque anche i patronati che in molti casi, ma non per tutti, sono emanazione diretta delle organizzazioni sindacali. Dovremmo, altresì, riflettere sulle tutele relative al rapporto con il committente. Le clausole inserite mirano a salvaguardare il lavoratore autonomo da clausole e condotte abusive da parte del committente. Verranno considerate abusive le clausole che attribuiscono al committente la facoltà di modificare unilateralmente le condizioni del contratto, o di recedere senza congruo preavviso, o saranno considerate abusive quelle clausole mediante le quali le parti concorderanno i termini di pagamento superiori ai sessanta giorni dalla data di ricevimento della fattura. Su quest'ultimo punto è doveroso precisare che dovremmo estendere l'applicazione di questa clausola anche alle pubbliche amministrazioni che, nonostante il limite di trenta giorni, spesso si contraddistinguono per tempi di pagamento estremamente lunghi, prassi che può portare a un vero e proprio "suicidio economico" sia del libero professionista sia delle piccole e medie imprese. Se lo Stato impone che le regole vengano rispettate nell'interesse e tutela dei lavoratori, dovrebbe essere il primo a rispettarle. Tornando alle clausole e condotte abusive, riteniamo alquanto rischioso affidare agli accordi tra azienda e lavoratore l'individuazione delle condotte che danno luogo a sanzioni rinviando ai contratti collettivi, e a tal proposito abbiamo presentato apposito emendamento. Un altro aspetto che ci preoccupa è quello contenuto all'articolo 5 della delega al Governo in materia di atti pubblici rimessi alle professioni ordinistiche. Ebbene, la norma nel complesso parla di "atti pubblici" al comma 1, che sono quelli posti in essere secondo il dispositivo dell'articolo 2699 del codice civile, e di atti delle pubbliche amministrazioni alla lettera a) del criterio di delega, che ovviamente riguarda ogni atto da svolto dalle pubbliche amministrazioni. Andrebbe quindi meglio chiarito il perimetro della norma, anche legando la rimessione di tali atti sulla base di criteri non solo di terzietà, ma anche di competenza professionale specifica. In tal senso il nostro Gruppo ha presentato degli emendamenti. In ogni caso, riteniamo che l'impianto generale dei due disegni di legge in discussione sia positivo, salvo per il fatto che - come è ormai prassi consolidata di questo Governo - si ricorre alla solita previsione di norme di delega - ve ne sono ben tre differenti - un modo discutibile per rinviare la soluzione del problema all'emanazione di futuri decreti legislativi che - come tutti sanno - prevedono solo un parere, non vincolante, da parte del Parlamento. Rimane però un provvedimento che potrebbe snaturare la vera natura delle partite IVA. È giusto prevedere garanzie e diritti ai lavoratori autonomi, ma occorre fare attenzione a non imbrigliare il lavoro autonomo nelle regole del lavoro dipendente. Abbiamo quindi inteso ripresentare alcuni emendamenti, bocciati dalla Commissione lavoro, perché riteniamo possano comunque migliorare il testo in esame, che illustreremo in sede di esame degli articoli. [[Applausi dal Gruppo CoR e del senatore Sacconi.]] [[PRESIDENTE. È iscritto a parlare il senatore Divina. Ne ha facoltà.]]
ParlaMint-IT_2016-10-26-LEG17-Sed-710.u33	Signor Presidente, a volte si impara di più ad ascoltare e a seguire i dibattiti che non a leggere tutti i provvedimenti. Infatti, noi della Lega Nord, dopo aver sostenuto, per lunghissimo tempo, che c'era un settore da sempre bistrattato (quello che non chiede quasi mai e che si arrangia), cioè il settore del lavoro autonomo e delle professioni, abbiamo accolto, anche con una certa esultanza, il fatto che finalmente si guardasse con occhi obiettivi, allargando il campo, agli interessi di tutti i lavoratori. Ho sentito quasi tutti gli interventi dei colleghi del Partito Democratico e mi rendo conto che la realtà è un po' diversa. Provo a riassumere: poiché il lavoro autonomo è stato snaturato, poiché la difficoltà del momento ha fatto sì che tante imprese camuffino da lavoro autonomo lavori subordinati o altre forme di collaborazione, a questo punto bisogna tutelare quel tipo di lavoro. Scusate tanto, ma tuteliamolo in quanto tale, in quanto scelta di determinate persone, dato che finora c'è stata una totale discrasia tra il lavoro dipendente, il lavoro autonomo e l'intrapresa personale: scelte a volte dovute, a volte fatte per necessità, altre volte per storia di famiglia, e si va avanti in un campo che è stato, fino a oggi, bistrattato rispetto a tutti gli altri lavori. D'altronde parliamo di un costola dell'economia non importante, direi importantissima. Non disponiamo ora del dato disaggregato per professioni, ma sappiamo che le piccole e microaziende producono il 70 per cento del PIL del Paese. Non stiamo parlando di un settore marginale e sappiamo che non hanno mai chiesto niente. Se l'autonomo non guadagna abbastanza, magari perché affronta delle difficoltà, ha una sola scelta: lavorare di più, punto e basta. Non lavorerà otto ore, non lavorerà dieci ore, ma dodici ore al giorno. Il lavoratore autonomo non grava quasi mai sulle scelte del sostegno pubblico e, in cambio, ottiene dall'ente pubblico una grande spremitura, perché è il settore più tartassato e anche quello che vanta il primato per minore assenteismo. Non esiste l'assenteismo nel lavoro autonomo, perché assenteismo vuol dire non lavorare, il che vuol dire non mangiare. Sarebbe un settore da mettere sotto il riflettore e assumere come modello emblematico per tutto il resto. Pertanto, non possiamo che dichiararci felici che si introducano tutele nuove. Abbiamo accolto positivamente - per esempio - le tutele lavorative nei rapporti con la committenza (dove indubbiamente vi era un rapporto di debolezza e a volte anche di vessazione) e le tutele di natura assistenziale. Finalmente la maternità è riconosciuta a tutte le donne, qualsiasi scelta lavorativa abbiano compiuto: che siano professioniste, lavoratrici autonome o dipendenti, la maternità è riconosciuta in quanto tale. Si hanno poi tutele previdenziali e contro gli infortuni, cioè contro tutto ciò che in ogni caso impedisce di lavorare, e per la prima volta si hanno anche delle tutele reddituali: intendo dire che se viene meno il reddito per ragioni varie, si può finalmente dare una mano anche a un autonomo. A noi è piaciuto perfino l'inserimento della norma anti-furbaggine: non ti do denaro perché mi racconti che hai perso mercato, perché è calata la quantità di lavoro o il fatturato; te lo do se mi dimostri documentalmente che nei due o tre anni precedenti il tuo fatturato era pari a 100 e ora arriva a 50 per qualsiasi crisi che possa averlo toccato e quindi c'è stata indubbiamente una perdita reale. Riteniamo pertanto che anche il fatto di avere un controllo sia estremamente positivo. Vediamo delle false azioni. Mi dilungo perché il Presidente del Consiglio ha annunciato che, con la prossima legge di bilancio, non ci saranno più studi di settore, che sono una spada di Damocle per il lavoro autonomo. Egli però dice che toglie gli studi di settore, ma introduce gli indici di fedeltà fiscale. Non vorremmo, però, che siano un'ulteriore presa in giro per il settore o se per gli indici di fedeltà contributiva si usano gli stessi parametri degli studi di settore, con una mano si dà un aiuto, ma sappiamo dove va a finire la seconda mano. Secondo noi, per il settore occorrerebbe una semplificazione del sistema fiscale, perché il lavoratore autonomo o lavora o fa documenti fiscali. Un carico fiscale eccessivo fa sì che il piccolo artigiano o si occupa di mantenere rapporti con gli enti e con il fisco o fa altre cose che forse servono di più. Occorrono una semplificazione del sistema fiscale e anche una equità dello stesso, perché non è possibile che gli autonomi, volenti o nolenti, abbiano un socio (in questo caso lo Stato italiano) che li spreme per quasi due terzi (e a volte anche di più) del reddito che riescono a produrre. Vorrei parlare ancora di chi vuole intraprendere lavori autonomi. La legge di stabilità 2015 aveva stabilito una misura giusta e interessante: un giovane che ha perso il lavoro e viene inserito nelle liste di collocamento, il quale vuole intraprendere un'attività autonoma indipendente, ha diritto ai due anni di indennità di disoccupazione (la famosa NASPI), e cioè a una liquidazione in forma anticipata, e con quella piccola somma può dare avvio a un'aziendina, a una start up. Si tratta di una misura intelligente, peccato che si sia inceppata. Leggendo la norma il ragazzo scopre che, per aver diritto alla liquidazione, deve aprire una partita IVA. Il ragazzo va alla camera di commercio, apre la partita IVA, torna all'INPS che gli dice che a quel punto deve andare in un centro per l'impiego (o come si chiamano Regione per Regione) e portare il suo stato di disoccupazione. Il ragazzo va al secondo ufficio, il quale gli riferisce che è stato cancellato automaticamente perché, dal momento che apre la partita IVA, la segnalazione impone la cancellazione. Torna allora all'INPS che non sa più cosa rispondere. Sottosegretario Biondelli, io mi sono dovuto preoccupare di questo e con la sede provinciale dell'INPS di Trento la questione è stata risolta, anche perché lì un buon direttore ha capito l'inghippo. Adesso dovreste emanare qualche circolare per dire che i ragazzi vanno aiutati e non fatti impazzire: se l'ufficio A chiude la disoccupazione e l'INPS continua a chiedere un certificato che decade automaticamente nel momento in cui si apre la partita IVA, si prendono in giro i ragazzi. Cerchiamo invece di stimolarli, perché abbiamo visto che il lavoro autonomo grava meno sulle scelte e sulle casse dello Stato; è il più flessibile, perché non c'è altro che lavorare ed è quello che contribuisce maggiormente al prodotto interno del nostro Paese: il 70 per cento di quanto possiamo spendere deriva proprio da questi lavoratori. Auspico inoltre che non si senta più dire in quest'Aula che il settore va aiutato perché tanti dipendenti camuffati devono diventare degli autonomi: o aiutiamo i lavoratori autonomi o continuiamo a fare altre cose. [[Applausi dal Gruppo LN-Aut.]]
ParlaMint-IT_2016-10-26-LEG17-Sed-710.u34	Rinvio il seguito della discussione dei disegni di legge in titolo ad altra seduta.
ParlaMint-IT_2016-10-26-LEG17-Sed-710.u35	[[Domando di parlare.]] [[PRESIDENTE. Ne ha facoltà.]] Signor Presidente, non ho potuto essere presente al momento del voto sul provvedimento concernente la Casa Museo Gramsci. Mi piace annunciare che il mio sarebbe stato un voto favorevole. PRESIDENTE. La Presidenza ne prende atto.
ParlaMint-IT_2016-10-26-LEG17-Sed-710.u36	[[Domando di parlare.]] [[PRESIDENTE. Ne ha facoltà.]] Signor Presidente, colleghi, vi sottopongo un ennesimo caso di incoerenza politica tra quello che si dichiara e quello che poi si compie. Oggi, per l'ennesima volta ho sollecitato in 10ᵃ Commissione, di cui sono membro, la ripresa dei lavori sul disegno di legge n. 2272 in materia di commercio equo e solidale. Tale provvedimento, infatti, è approdato in Commissione a marzo ed è fermo da allora. È stranamente fermo, perché da più di un anno tutta la politica dice di essere d'accordo su questo provvedimento, che è positivo e va portato al più presto a buon fine. Si tratta di un provvedimento che afferisce a un circuito, quello del commercio equo e solidale, che è in costante crescita e conta ormai decine di migliaia di punti vendita e di persone che lavorano, ma che soprattutto è la migliore alternativa che abbiamo a una grande distribuzione organizzata che ha troppi poteri e troppo spesso li utilizza male. Nonostante la politica da un anno dica che è importante dotarsi di una norma più trasparente ed efficace, la discussione, da marzo ad oggi, non si è mossa di un passo. E questa, cari colleghi, è l'ennesima dimostrazione, se mai ve ne fosse bisogno, che non è la Costituzione che rallenta il processo normativo, ma è la volontà della maggioranza. [[Applausi dal Gruppo M5S]] Mi rivolgo agli italiani che ci guardano in televisione: è la maggioranza che decide la calendarizzazione nei lavori di Commissione e in Aula. Queste sono le regole ed è giusto rispettarle, ma è la maggioranza che si assume la responsabilità di che cosa viene portato in discussione e che cosa non viene portato in discussione. Questo è un provvedimento che tutti da un anno dicono di voler portare a termine; allora portiamolo a termine. Quindi il mio appello non è alla Costituzione, che va benissimo così, è a posto così; il mio appello è alla maggioranza: agite coerentemente con le vostre dichiarazioni. [[Applausi dal Gruppo M5S.]]
ParlaMint-IT_2016-10-26-LEG17-Sed-710.u37	[[Domando di parlare.]] [[PRESIDENTE. Ne ha facoltà.]] Signor Presidente, colleghi, la problematica che come Italia dei Valori vogliamo porre all'attenzione si incentra sulla legittimità di una serie di contratti stipulati dalla società Poste italiane, nella persona della dottoressa Barbara Poggiali, con soggetti esterni rispetto alle risorse presenti in azienda per l'espletamento di attività che potevano e dovevano essere svolte da personale dipendente dell'azienda stessa. In altri termini, ci si chiede come si possa rendere un'attività ordinaria, nel senso di rientrare nelle competenze del personale dirigenziale e manageriale già presente nella società Poste italiane, in attività straordinaria. Vi spiego meglio. La dottoressa Barbara Poggiali attualmente, con decorrenza immediata dal 30 settembre 2014, ricopre la funzione di direttore marketing strategico della società Poste italiane. Dai documenti contabili aziendali sembrerebbe emergere come dall'annualità 2014, precisamente dal mese di dicembre, le spese effettuate al fine di usufruire della consulenza della società The Boston consulting group siano nettamente cresciute a dismisura. Le somme stanziate ed approvate in uscita verso la suddetta società di consulenza - i prezzi netti di acquisto per progetti o consulenza o supporti operativi - successivamente al mese di settembre 2014, sembrerebbero arrivare sino ad oltre un milione di euro per singolo progetto. Nella sostanza, si giunge nell'arco di quasi un biennio (dicembre 2014-settembre 2016) allo stanziamento di oltre 12 milioni di euro. Ne emerge un frazionamento di incarichi (circa 12 nel 2015), verso la medesima società di consulenza, i quali restano, a buon bisogno, contenuti al di sotto di un milione di euro e, pertanto, con frazionamento di spesa ed in contrasto con la normativa comunitaria e nazionale in materia di gara per l'affidamento di servizi e con divieto, dunque, di procedere ad affidamento diretto. Ed ancora, ne emerge l'assenza di qualsiasi indicazione circa la necessità di specifiche competenze professionali e comunque di una verifica sulla presenza di figure professionali interne e in servizio idonee allo svolgimento degli incarichi esternalizzati. Occorrerebbe accertare la carenza nella società Poste italiane (nel settore marketing strategico), sia sotto l'aspetto qualitativo che quantitativo, delle competenze professionali idonee a svolgere i servizi conferiti di volta in volta alla Boston consulting group. Le società partecipate da pubbliche amministrazioni hanno l'obbligo di conferire incarichi professionali nel rispetto dei principi di trasparenza, pubblicità e imparzialità, così come si impongono esigenze di contenimento della spesa pubblica e la garanzia della trasparenza e della meritocrazia nell'affidamento di incarichi professionali. Occorre infatti evitare che incarichi dalla durata pluriennale, aventi ad oggetto prestazioni di tipo non specialistico, nascondano fini clientelari, unitamente all'intento di assicurare la massima pubblicità per consentire il controllo popolare sull'utilizzo del pubblico denaro. Poiché il tempo a mia disposizione è terminato, chiedo che la parte restante del mio intervento sia allegata al Resoconto della seduta odierna ed annuncio di aver depositato ieri un'interrogazione in merito ( 4-06560 ), con la quale si chiedono i dovuti chiarimenti. PRESIDENTE. La Presidenza l'autorizza in tal senso, senatrice Bencini.
ParlaMint-IT_2016-10-26-LEG17-Sed-710.u38	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, il 24 maggio 2016 la Commissione parlamentare d'inchiesta sul fenomeno degli infortuni sul lavoro, che mi onoro di presiedere, ha promosso un'azione ispettiva presso l'azienda agricola Società cooperativa Centro Lazio di Sabaudia. Frequenti negli ultimi mesi, infatti, erano state le notizie apparse sulla stampa in merito all'insistenza, in queste zone, di fenomeni di sfruttamento di lavoratori agricoli indiani della cosiddetta comunità sikh. L'azione ispettiva è stata realizzata grazie all'ausilio della questura di Latina, del Comando provinciale dei carabinieri di Latina, del Comando carabinieri per la tutela della salute (NAS) e del Comando carabinieri per la tutela del lavoro, in coordinamento con la procura della Repubblica di Latina. Nel corso dell'ispezione è emerso un quadro grave circa le condizioni di lavoro di oltre cento braccianti di nazionalità indiana, caratterizzato dall'omissione di misure a tutela della salute e della sicurezza dei lavoratori. Dall'audizione di alcuni lavoratori è risultato che questi venivano costretti spesso a lavorare undici-dodici ore al giorno, per una paga di circa 3 euro l'ora, e sottoposti a vessazioni e mortificazioni, in un clima di paura, divenendo finanche oggetto di intermediazione illecita da parte di caporali. A seguito di tale ispezione, la procura della Repubblica di Latina ha proceduto per il reato di cui all'articolo 603- bis del codice penale e, in data lunedì 24 ottobre scorso, è stata eseguita un'ordinanza di custodia cautelare in carcere per un cittadino indiano accusato di aver effettuato caporalato ai danni dei propri connazionali. Si tratta di un importante sviluppo processuale, che conferma l'efficacia del lavoro svolto dalla Commissione d'inchiesta, grazie al prezioso impegno - me lo faccia dire, signor Presidente - dei componenti della stessa, dei dirigenti e dei funzionari, della segreteria, dei carabinieri e dei consulenti che, insieme a me, svolgono attività in Commissione, a dimostrazione del fatto che, quando si effettuano i controlli incrociati sul territorio, come ora promuove la legge recentemente approvata, con attenzione alla tutela delle vittime, è possibile accertare i fatti di caporalato e contrastare efficacemente la piaga dello sfruttamento del lavoro. Ora si deve vigilare sull'applicazione della nuova legge, che ha riformato il reato estendendo l'incriminazione per intermediazione di manodopera e sfruttamento anche a chi assume o impiega manodopera reclutata attraverso i caporali, responsabilizzando così le aziende, favorendo al tempo stesso le imprese sane e tutelando i lavoratori. [[Applausi dal Gruppo PD. Congratulazioni.]]
ParlaMint-IT_2016-10-26-LEG17-Sed-710.u39	[[Domando di parlare.]] [[PRESIDENTE. Ne ha facoltà.]] Signor Presidente, vorrei svolgere l'intervento che ho rinunciato a fare questa mattina. Vede, signor Presidente, ormai in tutta Italia le cronache dei giornali purtroppo non fanno mancare notizia costante del fatto che si stanno verificando episodi in cui sedicenti profughi, nel caso specifico richiedenti asilo, prendono sempre più il sopravvento e cercano di imporsi anche nei confronti delle istituzioni. Nel caso specifico questa mattina, davanti al comune di Tradate, è stata inscenata l'ennesima manifestazione da parte di un nutrito gruppo di richiedenti asilo presenti presso la stessa cittadina, con l'obiettivo di ottenere il rilascio della carta d'identità. Ho avuto modo di approfondire in giornata con il prefetto le circostanze che hanno portato costoro ad avere questa pretesa ed è emerso uno scenario molto preciso. Una buona parte dei richiedenti, nel caso specifico, ha avuto già un diniego del riconoscimento dello status di profugo. Ciò determina chiaramente l'avvio di un percorso ulteriormente grave. Infatti, la richiesta del riconoscimento della residenza e, nel caso specifico, l'ottenimento della carta d'identità, pur in presenza di un diniego cui è stato opposto ricorso presso il tribunale, significa che costoro hanno colto una debolezza da parte del sistema italiano. Signor Presidente, non voglio sottolineare cosa significa avere in circolazione migliaia o decine di migliaia di carte di identità, in mano a gente che oggettivamente non ha alcun diritto di essere presente come profugo o che sia riconosciuta come avente diritto alla protezione sussidiaria sul nostro territorio nazionale. Il prefetto assicura che, nel momento in cui costoro dovessero avere in mano un foglio di espulsione, i documenti verrebbero ritirati. Sfido chiunque a immaginare come possano essere ritirate queste carte d'identità una volta rilasciate. Invece, se questa circostanza non verrà fermata, avremo in circolazione sul territorio nazionale - e voglio sperare non oltre - carte di identità legalmente rilasciate dai nostri uffici di stato civile; ma con quale uso e con quali rischi? Questo è un vero e serio problema che pongo. Credo che il legislatore (in questo caso, il Governo) debba prendere in seria considerazione questo fatto.
ParlaMint-IT_2016-10-26-LEG17-Sed-710.u40	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2016-10-26-LEG17-Sed-710.u41	Il Senato tornerà a riunirsi domani, giovedì 27 ottobre, in due sedute pubbliche, la prima alle ore 9,30 e la seconda alle ore 16, con il seguente ordine del giorno: (Vedi ordine del giorno) La seduta è tolta (ore 18,37).
