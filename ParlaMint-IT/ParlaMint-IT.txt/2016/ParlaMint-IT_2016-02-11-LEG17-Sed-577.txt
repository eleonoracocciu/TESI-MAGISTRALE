ParlaMint-IT_2016-02-11-LEG17-Sed-577.u1	La seduta è aperta (ore 16). Si dia lettura del processo verbale. SCOMA, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2016-02-11-LEG17-Sed-577.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2016-02-11-LEG17-Sed-577.u3	Onorevoli colleghi, comunico che il Presidente del Consiglio dei ministri ha inviato la seguente lettera: «Roma, 11 febbraio 2016 Onorevole Presidente, La informo che con mio decreto in data 10 febbraio 2016, sentito il Consiglio dei Ministri, ho conferito al Ministro senza portafoglio on. Dott. Enrico Costa, a norma dell'articolo 9 della legge 23 agosto 1988, n. 400, l'incarico per gli affari regionali e le autonomie. F. to Matteo Renzi»
ParlaMint-IT_2016-02-11-LEG17-Sed-577.u4	[[Domando di parlare.]] [[PRESIDENTE. Ne ha facoltà.]] Signora Presidente, le rubo solamente qualche istante e la prego di portare ovviamente all'attenzione anche del presidente Grasso queste mie considerazioni. Ci sono interrogazioni di tutti i Gruppi che riguardano medesimi argomenti, ma purtroppo solo alcune risultano tra quelle iscritte all'ordine del giorno, sulle quali poi il Governo darà risposta. Noto, casualmente, che, ad esempio, sta per essere esaminata un'interrogazione sugli uffici postali, argomento su cui risultano depositate anche interrogazioni da parte del mio Gruppo, come di altri Gruppi, che però non sono state considerate nella risposta. A parte la questione del rispetto nei confronti del proponente, credo che, anche per un'organizzazione organica degli argomenti, sarebbe utile che le interrogazioni venissero raggruppate, per ricevere una risposta congiunta. La prego dunque di tenere conto di questa considerazione.
ParlaMint-IT_2016-02-11-LEG17-Sed-577.u5	La ringrazio, senatore Candiani. Normalmente questo viene fatto. Verificheremo quindi i motivi per cui la banca dati non ha indicato tutte le interrogazioni da abbinare o se, come talvolta accade, il Governo era pronto e disponibile a rispondere solo ad alcune interrogazioni e non ad altre. Possono verificarsi entrambi i casi: appureremo quale si è effettivamente verificato.
ParlaMint-IT_2016-02-11-LEG17-Sed-577.u6	L'ordine del giorno reca lo svolgimento di interpellanze e di interrogazioni. Saranno svolte per prime le interrogazioni 3-00775 e 3-02037 , sulla riorganizzazione degli uffici postali. Il rappresentante del Governo ha facoltà di rispondere a tali interrogazioni.
ParlaMint-IT_2016-02-11-LEG17-Sed-577.u7	Signora Presidente, risponderò congiuntamente alle interrogazioni 3-00775, a prima firma della senatrice Albano, e 3-02037, a firma della senatrice Bellot, trattando un analogo argomento. Premetto che il settore postale, a livello nazionale e comunitario, è stato interessato negli ultimi anni da profondi cambiamenti, che hanno riguardato il contesto normativo e, in particolare, il passaggio delle funzioni di regolamentazione e di vigilanza da questo Ministero all'Autorità per le garanzie nelle comunicazioni, per effetto della legge n. 214 del 2011. Si sono inoltre verificati notevoli mutamenti concernenti la concorrenza e l'evoluzione delle esigenze dell'utenza verso una significativa differenziazione dell'offerta dei servizi. In tale contesto la fornitura del servizio universale presenta problematiche relative a particolari condizioni demografiche e territoriali, caratterizzate da vaste zone di difficile accessibilità e da scarsa densità abitativa. L'AGCOM, nell'esercizio dei propri poteri di vigilanza, svolge un'attività di valutazione del piano di razionalizzazione della gestione degli uffici postali, al fine di verificarne la conformità ai criteri di distribuzione dei punti di accesso alla rete postale di cui al decreto ministeriale del 7 ottobre 2008, integrati ulteriormente dalla delibera n. 342/14/CONS adottata dalla stessa Autorità. Ciò detto, evidenzio che a seguito della presentazione dell'ultimo piano di razionalizzazione, il Ministero è in più occasioni intervenuto, pur avendo perso le proprie funzioni di regolamentazione e di vigilanza, affinché ogni intervento della società Poste Italiane fosse preceduto da una fase di effettivo confronto con le Regioni e gli enti locali. Tale attività ha dato luogo ad una effettiva modifica del piano della società Poste Italiane che si è basata su accordi realizzati nei diversi territori con i rappresentanti degli enti locali e delle Regioni, così come in più occasioni riconosciuto e apprezzato da questi ultimi. Aggiungo, inoltre, che con la definizione del nuovo contratto di programma tra Ministero dello sviluppo economico e Poste Italiane per gli anni 2016-2019, sottoscritto in data 15 dicembre scorso, sono state introdotte significative novità. All'articolo 2 è stato, infatti, previsto che le Poste Italiane debbano fornire adeguata informazione degli interventi, anche di carattere sostitutivo mediante ricorso alle possibilità offerte dalle tecnologie informatiche e digitali nella fornitura dei servizi postali, all'ente locale interessato. Con il nuovo contratto, al Ministero dello sviluppo economico è riconosciuta la facoltà di promuovere, prima dell'attuazione degli interventi previsti, un confronto tra gli organi rappresentativi degli enti interessati e la società Poste Italiane. La nuova impostazione si basa, infatti, sull'assunto che la capillarità della presenza della società Poste Italiane non debba essere considerata più un peso o un onere bensì un asset strategico, un valore molto alto dal punto di vista anche industriale: dunque ogni chiusura, per quanto giustificata e dentro le regole del servizio universale, impoverirebbe un asset della società. In particolare, all'articolo 5, comma 5, del contratto di programma, per la prima volta la società Poste Italiane - anche tenuto conto del perseguimento di obiettivi di coesione sociale ed economica - si è impegnata a ricercare e valutare prioritariamente ogni possibilità di potenziamento complessivo dei servizi, anche attraverso accordi con le regioni e gli enti locali, dando seguito all'indicazione del Ministero secondo il quale l'ipotesi di intervento in riduzione deve essere considerata come extrema ratio dopo aver considerato possibilità alternative. Poste Italiane, nella logica del potenziamento e di una maggiore efficienza dei servizi, dovrà inoltre valutare il rapporto costi-ricavi non sulla base del singolo ufficio postale ma in un ambito territoriale più ampio fino a una scala anche regionale. Nel nuovo contratto è previsto, infine, che la società Poste Italiane dovrà valutare, prioritariamente alla decisione di rimodulazione e razionalizzazione, iniziative proposte da enti e istituzioni territoriali in grado di aumentare la redditività della rete degli uffici postali in un ambito territoriale. Tali proposte dovranno pervenire, a regime, entro il 30 settembre di ogni anno. Per l'anno 2015, tale termine è posticipato al 31 marzo 2016. La società è tenuta a trasmettere il suddetto piano all'Autorità entro il primo luglio 2016. In sostanza, con il nuovo contratto di programma anche il Governo ragiona in termini di politica industriale, non più solo in termini di valore sociale, e la società Poste Italiane è invitata a valorizzare la propria rete coerentemente con quanto comunicato in occasione della recente quotazione in borsa. Per completezza d'informazione si rappresenta che l'Autorità per le garanzie nelle comunicazioni ha assicurato che proseguirà nell'attività di vigilanza provvedendo a verificare la legittimità, sotto il profilo della coerenza con la normativa vigente, delle chiusure o delle rimodulazioni orarie degli uffici postali contenute nel piano comunicato da Poste Italiane SpA, compresi gli eventuali interventi nei territori richiamati negli atti in esame.
ParlaMint-IT_2016-02-11-LEG17-Sed-577.u8	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il sottosegretario Gentile per la risposta, anche se l'interrogazione è datata 2014; sono, quindi, trascorsi due anni. Vorrei, comunque, far presente che i servizi postali forniti da punti dislocati nei piccoli centri della Liguria, oggetto della mia interrogazione, costituiscono un presidio fondamentale se vogliamo che questi piccoli centri continuino ad essere abitati. Oggi servono principalmente alla popolazione anziana che ha grandi difficoltà a muoversi perché la situazione orografica ligure costituisce una peculiarità di cui tenere assolutamente conto per qualsiasi piano di razionalizzazione. Essi sono, insieme alla scuola e alla caserma dei carabinieri, quei presidi sul territorio che lo rendono vivibile. Sempre in Liguria abbiamo assistito alle conseguenze dello spopolamento dei piccoli centri che comportano una minore, se non una mancata, cura del territorio a causa delle riduzione dell'attività agricola nell'entroterra, con conseguenze disastrose. Insomma, chiudere un ufficio postale non vuol dire limitarsi a fornire un servizio in meno, ma è una delle concause che può produrre una reazione a catena che porta a rendere disabitati alcuni luoghi che, con tanta fatica, si è cercato di rilanciare tramite nuove forme di turismo e non di massa. Questo problema del taglio agli uffici postali e ai servizi da anni si ripercuote sui piccoli centri. Ogni anno si presenta. Insomma, è tutto un taglio. PRESIDENTE. Senatrice Albano, non ci lamentiamo. Meglio tardi che mai, sennò scoraggiamo il Governo.
ParlaMint-IT_2016-02-11-LEG17-Sed-577.u9	[[Domando di parlare.]] [[PRESIDENTE. Ne ha facoltà.]] Signora Presidente, potrei dire che vale lo stesso per la mia interrogazione (in realtà, sono due interrogazioni: una a risposta scritta e una a risposta orale): la prima risale al 10 febbraio 2015 e oggi siamo all'11 febbraio, quindi, andiamo in quella direzione; nel frattempo gli uffici postali hanno continuato a portare avanti il piano di razionalizzazione. È evidente che non c'è una particolare attenzione verso un servizio prioritario che deve essere garantito e che serve anche al mantenimento dei piccoli Comuni. Attualmente sono circa il 46 per cento rispetto a tutti i Comuni sotto i 5.000 abitanti e l'80 per cento circa sono Comuni in area montana. Essi necessitano assolutamente di maggiori servizi e di aiuti non solo per la tipologia del territorio, che è oneroso dal punto di vista strutturale, di viabilità e di accesso a queste zone più impervie e con poca popolazione, ma anche per l'età delle persone che rimangono a presidio della montagna. Purtroppo, assistiamo sempre più a una fuga dei giovani. È vero che ci sono, in base al contratto di programma, nuovi servizi, ma riguardano nuove tecnologie, innovazione e coperture attraverso wi - fi che in molte zone - penso che lei ne convenga, signor Sottosegretario - non sono assolutamente fruibili per l'età e per la fatica di far avvicinare queste persone che, a volte, non hanno nemmeno le risorse economiche per poterlo fare. Direi di più. È stata fatta anche una grande opera di persuasione affinché gli anziani portassero i loro risparmi presso gli uffici postali. Nella tradizione e nella mentalità dell'anziano l'ufficio postale è il punto più sicuro, il cuore di un paese e di una piccola realtà. Si è prima incentivato questo risultato e poi queste persone non hanno più un soggetto di riferimento con cui interloquire per avere sicurezza, ma un bancomat, che spesso difficilmente usano, anche per la difficoltà che c'è nel raggiungere lo sportello. Penso sia stata anche questa una cosa assolutamente errata e non corretta. Noi avevamo presentato un ordine del giorno in questo senso, che è stato accolto nell'aprile del 2015. Chiediamo pertanto che sia ulteriormente supportato e l'ulteriore richiesta è che si vada nella direzione di un confronto concreto con i sindaci, gli amministratori, primo presidio del territorio. Credo che questo vada fatto non però nel piano annuale di razionalizzazione, ma a più lungo termine. Chiudere sportelli e presidi o razionalizzare gli orari d'apertura comporta infatti disagi enormi. Non dimentichiamoci che, oltre ai cittadini che ne hanno pieno diritto, bisogna tener conto dell'afflusso turistico che le aree di montagna vorrebbero incentivare, nelle mie zone in particolare. Ricordiamo che Belluno fa parte di quelle Province interamente montane, che la legge Delrio riconosce come Province con peculiari difficoltà, ovvero con una specificità propria - il che vuol dire che ci sono effettivamente difficoltà e limiti - e di conseguenza credo sia da valutare quell'enorme potenziale del territorio nella sua bellezza, oltre a considerare la difficoltà per raggiungerlo. È ovvio che per il turismo, avere gli sportelli chiusi, ad esempio nei mesi estivi, in molte zone turistiche ha comportato difficoltà nella fruibilità dei servizi che le poste offrono. Alla luce di quanto detto, non trovo che ci sia un riscontro in quello che è il confronto di territorio, e auspico quindi che si vada in questa direzione, confortata anche da un intervento delle società Poste Italiane, con la cui direzione peraltro ho interloquito e dalla quale mi sono state date le stesse risposte e indicazioni fornite in questo momento dal Sottosegretario. Quindi, quanto realizzato non è assolutamente sufficiente ma deve essere fatto un lavoro di confronto molto maggiore.
ParlaMint-IT_2016-02-11-LEG17-Sed-577.u10	Segue l'interpellanza 2-00169 , sulla sorte di alcuni terroristi, italiani e stranieri, arrestati tra il 1976 e il 1980. Ha facoltà di parlare il senatore Di Biagio per illustrare tale interpellanza.
ParlaMint-IT_2016-02-11-LEG17-Sed-577.u11	Signora Presidente, gentile Sottosegretario, l'interpellanza di oggi vuole fare chiarezza su alcuni aspetti potenzialmente riconducibili anche alla strage di Bologna. Permettetemi di ringraziare l'ex collega Enzo Raisi di Bologna, che ha molto contribuito, con la sua costante attività di inchiesta, non solo ai fini di questa interpellanza ma più in generale, a far luce su una vicenda così drammatica per il nostro Paese, oltre ai tanti magistrati che sentono il dovere di fare chiarezza. Entriamo dunque nel merito dei fatti. L'11 ottobre 1976 tre militanti dell'organizzazione palestinese denominata «giugno nero» assaltano l'ambasciata siriana a Roma, ferendo alle gambe un funzionario della stessa. Il 6 novembre questi miliziani palestinesi, che si erano consegnati alle autorità italiane poche ore dopo l'assalto, vengono processati per direttissima e condannati a quindici anni di reclusione. Nell'edizione del giorno successivo, il quotidiano «La Stampa» scrive che è facile presumere (almeno questo è avvenuto in episodi analoghi e precedenti) che di qui a qualche mese sarà concessa la grazia ai tre condannati con relativa espulsione dal territorio italiano; e così di fatto avviene. Il 25 novembre dello stesso anno il quotidiano riporta una notizia che per certi aspetti potrebbe essere correlata agli accadimenti precedentemente descritti. Nei giorni precedenti viene effettuato ad Arnhem, in Olanda, l'arresto di due terroristi italiani di estrema sinistra, Franco Secci e Giovanni Paba, entrambi nativi di Aritzo in provincia di Nuoro, che stavano viaggiando a bordo di un treno proveniente dalla Repubblica federale tedesca e diretto alla stazione ferroviaria di Amsterdam. Gli estremisti sardi vengono trovati in possesso di armi, esplosivi, e un elenco di nominativi di terroristi italiani e palestinesi detenuti nelle carceri del nostro Paese, oltre ad altri documenti estremamente riservati. A seguito dell'arresto, Secci e Paba vengono estradati, processati e condannati in Italia per i reati annessi ai fatti. Nel marzo 1980, infine, vengono arrestati a Tolone, in Francia, nell'ambito di una vasta operazione di polizia contro una rete eversiva internazionale, tre terroristi italiani di estrema sinistra. Uno di loro, il sardo Franco Pinna, viene trovato in possesso di un documento d'identità intestato proprio a Franco Secci, uno dei due estremisti sardi dei fatti di Arnhem. Da questi antefatti si delinea, dunque, uno scenario complesso dai contorni non sempre decifrabili. Se da una parte vi sono palesemente dei collegamenti tra i vari accadimenti, da un'altra sfugge la comprensione completa della dinamica e dei potenziali obiettivi. Il 2 agosto 1980, una data tristemente nota, anche perché associata ad un evento che al dolore aggiunge la mancanza di una giustizia definitiva, tra le macerie della strage di Bologna vengono rinvenuti una valigia e un passaporto appartenenti a un professore di nome Salvatore Muggironi, il quale, dopo essersi salvato dall'attentato, torna in Sardegna senza però denunciare la perdita dei suoi oggetti e documenti. Undici giorni dopo la strage, il professore si giustificherà accampando una serie di motivazioni che però non trovano alcun riscontro da parte della questura. Ma il dato ancora più curioso è che il professor Muggironi risulterebbe essere, all'epoca dei fatti, il fidanzato della sorella di uno degli estremisti sardi arrestati in Olanda; una coppia dunque afferente con molta probabilità allo stesso gruppo estremista. Il 19 agosto, diciassette giorni dopo la strage, il comando della stazione dei carabinieri di Aritzo comunicò al nucleo di polizia giudiziaria di Bologna l'avvenuta restituzione del passaporto, evidenziando contestualmente il sospetto che il Muggironi potesse appartenere all'area della sinistra extraparlamentare. Il 10 ottobre 1980, la compagnia dei carabinieri di Sorgono, in Provincia di Nuoro, inviò un'informativa sul conto del Muggironi alla procura della Repubblica di Bologna, competente per le indagini relative alla strage e, per quanto di competenza, anche alla procura della Repubblica di Oristano. Tale informativa dava atto di una presunta telefonata anonima, ricevuta dal brigadiere Oreste Celestino il precedente 7 ottobre, quindi tre giorni prima, con la quale era stato attribuito al Muggironi un non meglio precisato coinvolgimento nell'esplosione alla stazione ferroviaria di Bologna; ciò poteva trovare un riscontro nel rinvenimento del suo passaporto nel luogo della strage. Il sopradetto brigadiere Celestino allegò all'informativa una serie di schede personali da cui risultava l'affiliazione del Muggironi a un gruppo extraparlamentare operante in Barbagia, dove militavano anche due persone già condannate per reati gravi. Queste due persone si chiamavano: Giovanni Paba e Franco Secci. Dalle schede personali di Giovanni Paba e Franco Secci risulta che gli stessi sarebbero stati arrestati in Olanda, perché trovati, a bordo di un treno diretto alla stazione ferroviaria di Amsterdam, in possesso di armi, esplosivi e fogli contenenti nominativi di detenuti delle Brigate Rosse, nonché riferimenti a gruppi del terrorismo palestinese. Chiedo quindi al Governo, con questa interpellanza, quale sia stata la data effettiva nonché le modalità e le motivazioni con cui i tre terroristi palestinesi responsabili dell'assalto all'ambasciata siriana vennero scarcerati e abbandonarono il nostro Paese. Chiedo soprattutto se risulti che i nominativi dei tre terroristi palestinesi compaiano nella lista dei detenuti politici italiani e mediorientali sequestrata in Olanda a Giovanni Paba e Franco Secci. Chiedo inoltre se Paba e Secci, al momento dell'arresto in Olanda, fossero impegnati in un trasporto logistico di armi ed esplosivi o se invece gli stessi si trovassero in procinto di compiere un attentato presso una stazione ferroviaria o in altro luogo. Chiedo infine se risulti che la falsa identità utilizzata dal terrorista Franco Pinna, al momento dell'arresto in Francia nel 1980, sia da ricondurre a Franco Secci, arrestato in Olanda nel 1976. Si comprenderà come le risposte a questi interrogativi potranno se non altro contribuire a colmare alcuni vuoti e a chiarire alcuni lati rimasti ancora oscuri, relativi ad una vicenda - come ho detto - drammatica per la storia del nostro Paese, per la quale le famiglie delle vittime aspettano ancora una verità definitiva e scevra da condizionamenti e pregiudizi ideologici. Ritengo infatti necessario ricercare i responsabili della strage attraverso un approccio che sia solo quello della verità. Non ho interesse e non mi appassionano le dietrologie e il complottismo, di qualunque parte siano. Chiunque si macchi di tali nefandezze, ammantato di qualsiasi copertura ideologica, è solo uno squallido criminale che va perseguito e condannato.
ParlaMint-IT_2016-02-11-LEG17-Sed-577.u12	Il rappresentante del Governo ha facoltà di rispondere all'interpellanza testé svolta. Ringraziamo molto il sottosegretario di stato per la salute, dottor De Filippo, per la disponibilità a sostituire il suo collega dell'Interno, anche se, data la materia di questa e della successiva interrogazione, avremmo in effetti gradito, come Senato, la presenza del Vice Ministro dell'interno o di uno dei Sottosegretari al Ministero dell'interno.
ParlaMint-IT_2016-02-11-LEG17-Sed-577.u13	Signora Presidente, onorevoli senatori, con l'interpellanza all'ordine del giorno il senatore Di Biagio chiede chiarimenti in merito alla scarcerazione e all'allontanamento dal territorio nazionale dei tre militanti dell'organizzazione palestinese denominata "Giugno nero", che l'11 settembre 1976 fecero irruzione nell'ambasciata siriana a Roma. Inoltre, egli richiama l'arresto di tre terroristi italiani avvenuto all'estero in due diverse circostanze risalenti al 1976 e al 1980, ipotizzando un nesso tra il terrorismo di matrice palestinese e il terrorismo nostrano di estrazione brigatista e NAP. Con riferimento al primo punto toccato nell'atto di sindacato, riferisco che i tre terroristi dell'organizzazione «Giugno Nero», tutti noti con uno o più alias, furono condannati, il 6 novembre 1976, dalla corte d'assise di Roma a quindici anni di reclusione per i reati di tentato omicidio, sequestro di persona, introduzione nel territorio nazionale, detenzione e trasporto di armi e munizioni da guerra. La pena fu poi ridotta dalla corte d'assise d'appello di Roma a otto anni e quattro mesi di reclusione. Essi furono scarcerati il 22 dicembre 1981, sulla base di un provvedimento della procura generale della Repubblica di Roma attuativo del decreto del Presidente della Repubblica n. 744 del 1981 in materia di amnistia e indulto. Furono conseguentemente espulsi dal territorio nazionale. In merito alle vicende segnalate nell'interpellanza, rappresento che effettivamente il 20 novembre 1976 i signori Giovanni Paba e Franco Secci, furono arrestati dalla polizia di frontiera olandese mentre erano a bordo di un treno che dalla Germania Federale li stava portando ad Amsterdam. I due furono trovati in possesso di armi, munizioni ed esplosivi, nonché di vari documenti, tra cui: un elenco di 35 soggetti appartenenti alle Brigate Rosse e ad altre organizzazioni di matrice eversiva; alcuni scritti contenenti il riferimento a tre nominativi arabi pressoché coincidenti con gli alias dei tre sopracitati terroristi di «Giugno nero»; un appunto concernente le distanze chilometriche tra l'aeroporto di Amsterdam e altri scali aerei, circostanza questa che fece sospettare che i due stessero preparando un dirottamento aereo. La vicinanza del Paba e del Secci ad ambienti di matrice terroristica fu avvalorata anche dagli esiti della perquisizione domiciliare effettuata il 21 novembre 1976 presso le loro abitazioni. Pertanto, venne inoltrata all'autorità giudiziaria olandese richiesta di estradizione per i reati di partecipazione a banda armata, oltreché per quelli di detenzione e porto illegale di armi da guerra e di armi comuni da sparo. Nel giugno del 1977, il Segretario di Stato alla giustizia olandese rifiutò l'estradizione per la fattispecie associativa, ammettendola invece per gli altri reati. Il tribunale di Oristano, quindi, esercitò l'azione penale esclusivamente per il porto e la detenzione di armi ed esplosivi, condannando i signori Paba e Secci, con sentenza del gennaio 1978, alla pena di tre anni di reclusione e 500.000 lire di multa. Quanto al noto brigatista latitante Franco Pinna, rappresento preliminarmente che esso fu arrestato a Tolone, in Francia, il 28 marzo 1980, a seguito di indagini relative ad una rapina a mano armata perpetrata unitamente ad altri due terroristi italiani e a un altro malvivente. Dopo l'arresto, la polizia francese operò una perquisizione nell'abitazione ove viveva il Pinna, rinvenendo armi con matricola abrasa e numerosi documenti di identità italiani falsificati, tra cui una carta di identità intestata a Franco Secci, nato a Cagliari il 13 gennaio 1951, risultata rubata in bianco presso il Comune di Lurano in Provincia di Bergamo. Al riguardo occorre rilevare che i dati anagrafici della carta d'identità contraffatta non corrispondevano a quelli del Franco Secci arrestato in Olanda nel 1976, il cui luogo di nascita è Aritzo, in Provincia di Nuoro, e la cui data di nascita è il 30 maggio 1953. A parte ciò, comunque, si evidenzia che all'epoca non emersero elementi tali da ricondurre la falsa identità utilizzata da Franco Pinna al Franco Secci sopra nominato. Per completezza, informo infine che le autorità francesi non hanno mai concesso l'estradizione del signor Pinna, rimesso in libertà il 5 ottobre 1981 e tuttora latitante.
ParlaMint-IT_2016-02-11-LEG17-Sed-577.u14	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la sua risposta e anche per la sua disponibilità. Il mio intento con l'interpellanza all'ordine del giorno era ed è solo quello di fornire spunti utili per l'accertamento della verità. Mi permetta di aggiungere l'augurio che, nel nostro Paese, si smetta di istituire Commissioni d'inchiesta di natura varia e generale, nelle quali emergono reticenze, scarsa politica, istituzioni inadeguate, servizi deviati e fondamentalmente una volontà di non raccontare le cose come stanno. Mi auguro invece che prevalga sempre la volontà di ricercare la verità nel rispetto di tutti coloro che, in episodi come quello della strage di Bologna, hanno perso la propria vita e quella dei propri cari.
ParlaMint-IT_2016-02-11-LEG17-Sed-577.u15	Segue l'interrogazione 3-02330 , sul divieto di recarsi allo stadio di Firenze per i tifosi del Frosinone Calcio in occasione della partita del 1° novembre 2015. Il rappresentante del Governo ha facoltà di rispondere a tale interrogazione.
ParlaMint-IT_2016-02-11-LEG17-Sed-577.u16	Signora Presidente, onorevoli colleghi, la gestione dell'ordine e della sicurezza pubblica in occasione delle manifestazioni sportive è assicurata da un articolato sistema imperniato, a livello centrale, sull'Osservatorio nazionale sulle manifestazioni sportive, chiamato a favorire la massima interazione tra tutti i soggetti pubblici e privati tenuti ad attuare le misure organizzative e di prevenzione e contrasto della violenza. Tra i molteplici compiti dell'organismo vi è anche l'attribuzione del livello di rischio dell'evento sportivo, partita per partita. Quando la manifestazione è considerata a particolare rischio, entra in gioco il Comitato di analisi per la sicurezza delle manifestazioni sportive, consesso interforze e interdisciplinare che provvede a diramare le necessarie informazioni e direttive alle autorità provinciali di pubblica sicurezza, cioè ai prefetti e ai questori, che sono i veri terminali del sistema sul territorio. È ad essi, infatti, che compete l'adozione delle misure e dei provvedimenti inibitori incidenti sulla gestione dell'evento, fatta eccezione per talune fattispecie di maggior rilievo, per le quali viene chiamato in causa direttamente il Ministro dell'interno. Si tratta di un sistema collaudato che ha prodotto risultati apprezzabili in termini di riduzione di scontri e feriti. Il dispositivo generale che ho appena descritto si è attivato anche in occasione della partita di calcio Fiorentina-Frosinone del 1° novembre, sulla quale verte l'interrogazione all'ordine del giorno. Al riguardo, il senatore Scalia esprime perplessità sul provvedimento con cui il prefetto di Firenze ha disposto il divieto di vendita dei biglietti dell'incontro ai residenti nel Lazio, lamentando che esso avrebbe danneggiato l'immagine della squadra e di tutta la tifoseria del Frosinone Calcio per fatti imputabili a un ristrettissimo numero di tifosi. Per argomentare la legittimità e l'appropriatezza di tale atto, ritengo necessario illustrare le turbative dell'ordine e sicurezza pubblica avvenute a Roma il 4 ottobre scorso dopo la partita Lazio-Frosinone, che - come ricordato dall'interrogante - hanno costituito il presupposto della decisione assunta dal prefetto di Firenze. Al termine dell'incontro, circa 800 tifosi ciociari sono affluiti alla stazione Termini per il viaggio di ritorno. Giunti all'interno della stazione, i tifosi, approfittando della calca e prima che il personale di polizia in servizio di ordine pubblico potesse schierarsi, si sono diretti precipitosamente verso gli accessi della cosiddetta area riservata della zona binari, dove possono accedere solo i possessori del titolo di viaggio. Così facendo, si sono portati al binario dove era attesa la partenza del treno regionale per Frosinone, eludendo i dovuti controlli. Trenitalia ha disposto, quindi, la verifica del possesso del titolo di viaggio nei confronti di tutti i passeggeri. In tale frangente, alcuni ultras hanno aggredito e minacciato il capo treno che è stato colto da malore, al punto che si è reso necessario richiedere l'intervento di un'ambulanza. Al termine dei controlli, il convoglio, opportunamente scortato da personale di polizia, è stato autorizzato alla partenza che, a causa delle circostanze sopra riferite, nonché dell'azionamento del freno di emergenza da parte degli stessi tifosi, è avvenuta con notevole ritardo. Risulta evidente da quanto detto come le intemperanze della quasi totalità degli 800 supporters frusinati abbiano determinato un'indubbia situazione di potenziale pericolo e di turbativa dell'ordine e la sicurezza pubblica, oltreché notevoli disagi alla circolazione ferroviaria. Il tutto è stato amplificato dallo scenario in cui si sono svolti i fatti, la stazione Termini, snodo ferroviario caratterizzato anche nei giorni festivi da un grande afflusso di viaggiatori. Pertanto, il prefetto di Firenze, considerando le indicazioni fomite dal Comitato di analisi sulle manifestazioni sportive e l'alto indice di rischio assegnato dall'Osservatorio nazionale sulle manifestazioni medesime, ha adottato, su proposta del questore, il provvedimento inibitorio della trasferta dei tifosi residenti nella Regione Lazio in occasione della partita Fiorentina-Frosinone del 1° novembre, con contestuale sospensione del programma di fidelizzazione del Frosinone Calcio. Ciò è avvenuto anche alla luce dell'alta probabilità che molti tifosi ciociari si sarebbero spostati utilizzando proprio il treno, con il conseguente concreto rischio che potessero ripetersi nella stazione di Firenze gli stessi fatti verificatisi in quella di Roma Termini. Quanto al secondo quesito posto dall'interrogante, sottolineo che l'attività investigativa espletata anche attraverso la visione delle immagini dei sistemi di videosorveglianza non ha permesso, fino a questo momento, l'attribuzione di singole responsabilità per i fatti del 4 ottobre.
ParlaMint-IT_2016-02-11-LEG17-Sed-577.u17	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario. L'interrogazione era evidentemente intesa a provocare un ripensamento e una revoca da parte del prefetto del provvedimento interdittivo che, alla luce per lo meno dei fatti così come riportati dalla stampa, a me interrogante sembrava francamente eccessivo. Prendo atto della ricostruzione che oggi fornisce il Governo, che non limita le responsabilità a pochi esagitati, ma delinea un atteggiamento dell'intera tifoseria del Frosinone Calcio, immagino determinato da fattori esterni (la necessità di prendere il treno e andare tutti insieme alla stazione). Non conosco la ragione. Ma, se il fatto è stato determinato da un atteggiamento non accettabile dell'intera tifoseria, è evidente che il provvedimento preso era giustificato. I fatti successivi hanno dimostrato che la tifoseria del Frosinone non è esagitata e non mette a rischio le trasferte. Quella vicenda è, quindi, rimasta circoscritta. Rimane l'invito al Governo, nelle sedi che ha appena citato (l'Osservatorio nazionale per le manifestazioni sportive), a valutare con attenzione se i fatti che vengono riportati siano ascrivibili a singoli o a pochi facinorosi e a non estenderli a un'intera tifoseria, con ciò ledendo, alla fine, l'immagine di una città. Infatti, l'immagine che è emersa, a causa del provvedimento preso, è di una tifoseria - e quindi di una città - violenta, che avrebbe arrecato un grave rischio se le fosse stato consentito di accedere allo stadio di Firenze nella partita successiva.
ParlaMint-IT_2016-02-11-LEG17-Sed-577.u18	Segue l'interrogazione 3-02509 , sulla garanzia della sicurezza e della legalità nel territorio trapanese. Il rappresentante del Governo ha facoltà di rispondere a tale interrogazione.
ParlaMint-IT_2016-02-11-LEG17-Sed-577.u19	Signora Presidente, onorevoli colleghi, la senatrice Orrù, unitamente ad altri senatori, nel segnalare la recrudescenza dei furti e delle rapine che sarebbe in corso da oltre un anno a Trapani e nel centro storico di Erice (cosiddetta Erice vetta), chiede l'adozione di iniziative volte a rafforzare il dispositivo di presidio e controllo del territorio. Rappresento preliminarmente che l'ipotesi di un aumento dei reati tipicamente predatori trova conforto solo parziale nei dati statistici a disposizione del Ministero dell'interno. E in effetti, confrontando i numeri del 2015 con quelli dell'anno precedente emerge che nel Comune capoluogo sono aumentati i furti negli esercizi commerciali e le rapine in abitazione, mentre gli altri tipi di rapine e furti sono in lieve calo. Ad Erice vetta si sono registrati 10 furti in abitazione a fronte dei 6 furti del 2014. Inoltre, vi è stata una rapina in abitazione, mentre nel 2014 non se ne erano verificate. Infine, gli esercizi commerciali non hanno subito furti, né rapine. In ordine ai due furti notturni citati nell'interrogazione, avvenuti nel gennaio di quest'anno in danno dell'ufficio postale di Erice vetta e di un esercizio commerciale nel centro del Comune capoluogo, comunico che le forze di polizia hanno tuttora in corso una mirata attività investigativa coperta ovviamente da segreto istruttorio. Su un piano più generale, assicuro che la prevenzione ed il contrasto alla criminalità nelle due realtà in esame sono oggetto di costante attenzione da parte delle autorità provinciali di pubblica sicurezza e delle forze di polizia. Al fine di intercettare ogni minimo segnale di rischio per la sicurezza dei cittadini, i servizi di prevenzione generale vengono di volta in volta rimodulati ed intensificati sulla base delle criticità riscontrate, attraverso la predisposizione di piani e strategie che garantiscono sempre un'adeguata presenza di operatori di polizia sul territorio. In proposito, rappresento che fin dal 2014 l'intero territorio trapanese - in particolare il capoluogo - è periodicamente interessato da operazioni straordinarie di controllo, attuate secondo i criteri del controllo integrato, con significativo incremento delle verifiche su strada nei riguardi sia delle persone (circa il 9 per cento in più nel 2015 rispetto al 2014), che degli automezzi circolanti (circa il 14 per cento in più nel 2015 rispetto al 2014). Tale capillare attività ha consentito alla Polizia di Stato di trarre in arresto nel 2015 136 persone, tutte per delitti contro il patrimonio, a fronte delle 124 persone arrestate nel 2014. Dei predetti, 40 sono stati arrestati in flagranza di reato, riscontrandosi che i responsabili avevano commesso prevalentemente gli atti delittuosi proprio nel centro storico di Trapani. In tale contesto, anche il comando provinciale dei carabinieri ha intensificato nel 2015 i servizi di contrasto del fenomeno dei furti e delle rapine. In tale ambito, sono stati individuati circa 140 soggetti ritenuti responsabili di vari fatti delittuosi. Con particolare riferimento ad Erice, segnalo che, proprio a seguito di recenti episodi delittuosi ivi verificatisi e in considerazione dell'allarme sociale che ne è derivato, lo scorso 22 gennaio è stato deciso, in sede di riunione tecnica di coordinamento tenutasi presso la prefettura di Trapani, un potenziamento delle attività di prevenzione generale ad Erice vetta attraverso passaggi degli equipaggi della questura in aggiunta ai servizi già svolti dall'Arma dei carabinieri, territorialmente competente con un'omonima stazione che dispone di altri 6 militari. D'altra parte, va evidenziato che i furti, specie quelli in danno di esercizi commerciali, avvengono per lo più di notte e pertanto l'azione repressiva delle forze di polizia risulta meno efficace di quanto avverrebbe se gli esercizi fossero invece in maggior numero dotati di misure di difesa passiva e di sistemi di videosorveglianza. Sul tema il prefetto ha in effetti richiesto alle principali associazioni di categoria - Confcommercio, Confesercenti e Federtabaccai - di svolgere un'adeguata opera di sensibilizzazione degli iscritti affinché dotino i propri esercizi dei predetti dispositivi da collegare con le sale operative delle forze di polizia. In occasione della Giornata della legalità, svoltasi nel novembre scorso, promossa proprio dalla Confcommercio di Trapani, il presidente di detta associazione - interpretando la volontà degli operatori commerciali - ha manifestato la disponibilità alla collaborazione delle imprese nell'azione di controllo del territorio in una visione partecipata della sicurezza. Venendo alla richiesta degli onorevoli interroganti di rafforzare il presidio delle Forze dell'ordine a livello provinciale, ricordo che il dispositivo ivi dispiegato si compone di 519 appartenenti ai ruoli operativi della Polizia di Stato, di 743 militari dell'Arma dei carabinieri e 436 appartenenti alla Guardia di finanza. La dotazione complessiva ammonta, quindi, a 1.698 unità ed è pressoché in linea con le previsioni organiche. Riesce difficile in questa fase provvedere ad ulteriori assegnazioni di personale, data la prioritaria attenzione che stiamo doverosamente riservando alle esigenze straordinarie degli uffici e comandi competenti sui luoghi di culto coinvolti nel Giubileo della Misericordia. Eventuali assegnazioni agli apparati di sicurezza trapanesi potranno essere valutate in occasione di future immissioni di personale, compatibilmente con le risorse disponibili e le necessità degli uffici di polizia a livello nazionale. Aggiungo, per altro verso, che, in occasione dei servizi straordinari di controllo del territorio, le forze di polizia di stanza nel territorio sono integrate con l'impiego di aliquote dei reparti regionali prevenzione crimine della Polizia di Stato e delle compagnie di intervento operativo dell'Arma dei carabinieri. Con riguardo alla costituzione di ronde notturne formate da cittadini intenzionati a presidiare il territorio, risulta che l'iniziativa abbia preso piede ad Erice vetta. In essa sono impegnate 38 persone, non costituite in associazione, che hanno costituito un gruppo su WhatsApp e, a bordo di autovetture, percorrono le vie del borgo medioevale nelle ore notturne, avvisando le Forze dell'ordine in caso di necessità, attraverso la linea 112. Alla luce del quadro normativo vigente, tale autonoma, spontanea iniziativa risulta praeter legem, mancando, da un lato, la formale istituzione e iscrizione nell'apposito elenco prefettizio di un'associazione o comitato finalizzato all'osservazione e alla segnalazione di eventi pregiudizievoli per la sicurezza pubblica, dall'altro, il coinvolgimento convenzionale del Comune di Erice. Pur non emergendo specifici profili di illiceità, l'iniziativa è oggetto di attento monitoraggio, anche in relazione ai suoi potenziali riflessi sull'ordine e la sicurezza pubblica nel territorio interessato.
ParlaMint-IT_2016-02-11-LEG17-Sed-577.u20	[[Domando di parlare.]] [[PRESIDENTE. Ne ha facoltà.]] Signor Sottosegretario, la ringrazio per la disponibilità, non essendo l'argomento dell'interrogazione materia di sua competenza. Vorrei poi ringraziarla anche per la tempestività della risposta, in quanto l'interrogazione risale proprio a pochissimi giorni fa. Mi permetta, però, di puntualizzare due elementi. Gli stessi dati risultavano anche a me, perché pochi giorni prima il Ministro dell'interno era stato a Palermo. Lei, però, mi dà ragione anche sull'aumento dei furti per quanto riguarda gli esercizi commerciali a Trapani. Trapani ed Erice sono due Comuni molto vicini, ma con una tipologia di delinquenza un po' diversa. Per quanto riguarda Trapani, continuano i furti negli esercizi commerciali, peraltro anche negli orari diurni. A pochi giorni fa risale il furto all'interno di un supermercato aperto. Per quanto possa essere vero - e io lo confermo - l'impegno non solo del prefetto, ma anche delle Forze dell'ordine, è ovvio che le misure in termini di personale risultano insufficienti sebbene rispetto agli organici delle altre città siano nella media. Ovviamente, se continuano a verificarsi questi episodi probabilmente è necessario potenziare le Forze dell'ordine in questa fase. Per quanto riguarda Erice vetta, i furti risultano in numero inferiore perché, come si è appreso in seguito, alcuni residenti non hanno sporto denuncia, anche perché si è trattato perlopiù di furti in abitazioni private, oltre che a danno di esercizi commerciali. Nello stesso tempo, il sistema delle telecamere è stato avviato e anche il sindaco di Erice e l'amministrazione hanno provveduto. Ma la realtà è che, trattandosi della vetta di un Comune, abitata nel periodo invernale da pochissimi abitanti, non si ha la percezione della sicurezza, anche perché c'è una caserma che, di fatto, è presidiata solo la mattina. Quindi, la richiesta continua a essere quella di poter aumentare l'organico perché le ronde cittadine, come lei ha ben sottolineato e come abbiamo appreso dagli organi di stampa oltre che dai cittadini, nascono proprio dall'esigenza di sentirsi sicuri. Condivido pienamente quanto da lei detto. Chiaramente quella è una libera iniziativa, non essendo questi privati costituiti in associazione, ma questo fa comprendere la misura delle percezione della sicurezza in quei Comuni.
ParlaMint-IT_2016-02-11-LEG17-Sed-577.u21	Segue l'interpellanza 2-00334 , su una campagna di sensibilizzazione per la lotta all'AIDS. Ha facoltà di parlare la senatrice Ricchiuti, per illustrare tale interpellanza.
ParlaMint-IT_2016-02-11-LEG17-Sed-577.u22	Signora Presidente, l'Organizzazione mondiale della sanità e il Centro europeo per il controllo delle malattie hanno diffuso il 1° dicembre 2015, nella Giornata mondiale contro l'AIDS, il rapporto annuale sui nuovi contagi da HIV e casi di AIDS tra la popolazione dell'Unione europea, con dei dati alquanto allarmanti: nel 2014, nei Paesi dell'Unione europea sono stati diagnosticati 4.020 casi di AIDS, con un tasso di 0,8 malati per ogni 100.000 persone. Sono, inoltre, in aumento le infezioni da HIV a causa di rapporti omosessuali, passate dal 30 per cento del 2005 al 42 per cento nel 2014, mentre la percentuale di contagi tramite rapporti eterosessuali è del 32 per cento. Le vittime di contagio sono per l'11 per cento giovanissimi, tra i quindici e i ventiquattro anni. In Italia, nel 2014, i casi di nuovo contagio da HIV sono stati 3.695 e quelli di AIDS conclamato sono stati 858. Tra il 2006 e il 2014 le persone sieropositive arrivate allo stadio di AIDS, senza essere consapevoli di avere subito il contagio, sono aumentate dal 20,5 per cento al 71,5 per cento. Ogni anno i casi di nuovo contagio sono tra i 3.500 e i 4.000. La fascia d'età più colpita è quella degli uomini tra i venticinque e i ventinove anni. Si consideri che l'AIDS è una malattia incurabile, ma grazie alle nuove terapie, con l'assistenza sanitaria adeguata e con una diagnosi tempestiva, le speranze di vita di una persona sieropositiva non sono diverse da quelle di una persona sieronegativa. La legge n. 135 del 1990 prevede, all'articolo 1, comma 1, lettera a), che la Commissione nazionale per la lotta all'AIDS, presso il Ministero della salute, adotti interventi di carattere poliennale riguardanti la prevenzione, l'informazione, la ricerca, la sorveglianza epidemiologica e il sostegno dell'attività del volontariato, attuati con le modalità previste dall'azione programmata del Piano sanitario nazionale riguardante la lotta all'AIDS, e nei limiti degli stanziamenti ivi previsti. Si chiede dunque di sapere se il Governo intenda prendere delle misure ulteriori, alla luce dei numeri presentati dagli interroganti, rispetto alla campagna di sensibilizzazione sul contrasto all'AIDS annunciata il 1° dicembre 2015 dal ministro Lorenzin, per contrastare la nuova ondata di contagi e arginare i numeri di malati di AIDS e se, in particolare, il Governo non ritenga che vada messa in atto con urgenza una campagna nazionale per promuovere l'utilizzo del test, rivolta soprattutto ai giovani. PRESIDENTE. Il rappresentante del Governo ha facoltà di rispondere all'interpellanza testé svolta.
ParlaMint-IT_2016-02-11-LEG17-Sed-577.u23	La Giornata mondiale contro l'AIDS, indetta ogni anno il 1° dicembre, è dedicata ad accrescere la conoscenza dell'epidemia mondiale di AIDS dovuta alla diffusione del virus HIV, che continua purtroppo a rappresentare un problema prioritario di sanità pubblica, a livello planetario. Il Ministero della salute, attraverso la Commissione nazionale AIDS e la Consulta delle associazioni per la lotta all'AIDS, le quali, in applicazione al decreto del Presidente della Repubblica del 28 marzo 2013, n. 44, che regola il riordino degli organi collegiali ed altri organismi operanti presso il Ministero della salute, sono confluite nel comitato tecnico sanitario, rispettivamente sezione «L» e sezione «M», e continuano ad operare, per mantenere costante l'attenzione e le attività che attengono ai molteplici aspetti dell'infezione da HIV e della patologia AIDS, quali la prevenzione, la ricerca, la diagnosi, il trattamento e la comunicazione connesse a tale patologia, nonché l'assistenza, la formazione, il sostegno alle associazioni e la tutela dei diritti delle persone con HIV. Ogni anno questo Ministero, tra l'altro, pianifica una campagna di comunicazione, integrata in base alle indicazioni generali formulate proprio dal comitato tecnico sanitario. In occasione della Giornata mondiale contro l'AIDS 2015, in oltre 400 città italiane è partita l'iniziativa intitolata «Impegno in Comune contro l'AIDS», una grande campagna di sensibilizzazione volta a promuovere le azioni di comunicazione e prevenzione del Ministero della salute, alla quale hanno aderito i sindaci di tante città. L'Italia è tra i primi Paesi ad aver risposto concretamente alle richieste giunte dall'Unione europea sulle politiche per la diagnosi precoce dell'HIV, stilando un «Documento di consenso sulle politiche di offerta e le modalità di esecuzione del test per HIV», che è stato approvato in Conferenza Stato-Regioni il 27 luglio 2011. Una versione aggiornata di tale documento è stata estesa durante una Conferenza nazionale di consenso, tenutasi ad aprile 2012. Infatti, è stato predisposto un documento di indirizzo sull'accesso, le strategie di offerta attiva e le modalità di gestione ed esecuzione del test per la diagnosi dell'infezione da HIV, discendente dalle evidenze emerse proprio durante la Conferenza nazionale di consenso del 2012. La realizzazione, da parte delle Regioni, di programmi sulla diagnosi di infezione da HIV è stata inserita nel 2012 tra gli obiettivi del Piano sanitario nazionale per l'assegnazione - questo è lo strumento - di quote vincolate alla realizzazione degli obiettivi stessi. Il 22 novembre 2012 è stato siglato l'accordo tra Stato, Regioni e Province autonome, che individua le linee progettuali per l'utilizzo, da parte delle Regioni, delle risorse vincolate che ho citato per la realizzazione degli obiettivi di carattere prioritario e di rilievo nazionale per l'anno 2012; tra queste linee rientra anche la diagnosi di infezione da HIV. Per quanto attiene alla promozione di una campagna nazionale per diffondere l'utilizzo del test, rivolta soprattutto ai giovani, si rappresenta che il 2 aprile 2015 è stato sottoscritto un Protocollo di intesa fra il Ministero dell'istruzione, dell'università e della ricerca e il Ministero della salute. Le parti hanno convenuto di rafforzare la collaborazione interistituzionale per migliorare, coordinare e agevolare le attività di rispettiva competenza, garantendo l'integrazione degli interventi per la tutela e la promozione della salute e del benessere psicofisico di bambini, alunni e studenti. I due Dicasteri si sono impegnati a favorire, sostenere e sviluppare azioni volte, tra l'altro, a promuovere l'offerta attiva di iniziative di educazione alla salute rivolte a bambini e adolescenti, anche attraverso il coinvolgimento dei servizi e dei professionisti sanitari del territorio e delle famiglie, nonché a sostenere il sistema nazionale di sorveglianza finalizzato a monitorare alcuni aspetti della salute dei bambini e degli adolescenti, riguardo ai principali fattori di rischio comportamentali e ad alcuni parametri antropometrici e nutrizionali, nel rispetto della regionalizzazione del Sistema sanitario e dell'autonomia scolastica. Sarà cura del Ministero della salute, inoltre, promuovere la collaborazione con le Regioni e le Province autonome affinché, nell'ambito dell'assistenza sanitaria territoriale (distretti sanitari, dipartimenti di prevenzione, dipartimenti di salute mentale e dipartimenti per le dipendenze, consultori familiari fino al coinvolgimento dei pediatri di libera scelta), sia fornito supporto nell'ambito scolastico per la realizzazione di iniziative di promozione della salute rivolte a tutti i bambini e agli adolescenti. Un tavolo paritetico con i rappresentanti dei due Dicasteri sta lavorando alle modalità applicative del Protocollo citato del 2 aprile 2015. Ulteriori misure, anche alla luce dei dati allarmanti che sono stati diffusi, sono in fase di elaborazione e, attraverso la Commissione nazionale, verranno man mano valutate e presentate.
ParlaMint-IT_2016-02-11-LEG17-Sed-577.u24	[[Domando di parlare.]] [[PRESIDENTE. Ne ha facoltà.]] Signora Presidente, ringrazio per la risposta il sottosegretario De Filippo. Tutti noi viviamo sul nostro territorio, viviamo in Italia e possiamo constatare che, dieci o vent'anni fa, si parlava di AIDS molto più che oggi. Oggi la maggior parte dei giovani non sa neanche cosa sia l'AIDS e quindi, pur condividendo tutte le iniziative che il Ministero sta portando avanti, credo che non sia sufficiente, e i dati lo dimostrano. Quindi, sollecito di nuovo il Governo a fare una campagna mirata, soprattutto per i giovani, perché oggi - e lo ripeto - non conoscono l'AIDS e i contagi aumentano. È vero che non si muore più, ma è anche vero che siamo tornati a venti anni fa per quanto riguarda la conoscenza. Ben vengano tutte le belle iniziative che lei mi ha elencato, ma credo che siano insufficienti e insisto sulla diffusione del test, che credo sia fondamentale, su tutta la popolazione, specialmente per i giovani.
ParlaMint-IT_2016-02-11-LEG17-Sed-577.u25	Segue l'interrogazione 3-02293 , sulla presenza sulle Torri Massimiliane di Verona di 40 ripetitori televisivi. Il rappresentante del Governo ha facoltà di rispondere a tale interrogazione.
ParlaMint-IT_2016-02-11-LEG17-Sed-577.u26	Signora Presidente, mi riferisco all'interrogazione con la quale la senatrice Montevecchi, unitamente ad altri colleghi senatori, chiede di conoscere quali iniziative voglia adottare il Ministero per la tutela della Torricella Massimiliana. Il compendio, appartenente al demanio pubblico dello Stato (ramo storico-artistico), venne consegnato nel 1962 al Comune di Verona per lo svolgimento di studi contro le avversità meteorologiche in collaborazione con l'Unione nazionale antigrandine, in base ad atto di concessione dell'Agenzia del demanio, scaduto nel 1978 e in seguito non rinnovato, nel quale veniva previsto l'impegno a non apportare modifiche interne ed esterne al bene in quanto gravato da «vincolo di tutela monumentale e paesistica». La Torricella Massimiliana, infatti, fa parte di un complesso di quattro torricelle dichiarate nel 1998 di importante interesse storico-architettonico, ai sensi della legge n. 1089 del 1939, allora vigente, in quanto pregevole esempio di architettura fortificata. Risulta, inoltre, vincolata anche una vasta area circostante il compendio, che è sottoposta, altresì, alle disposizioni di tutela paesaggistica. In ragione di tale situazione vincolistica gli uffici del Ministero, presenti sul territorio, hanno costantemente svolto le istituzionali funzioni di vigilanza. La stessa amministrazione finanziaria, negli anni a seguire, rilevava la presenza di installazioni per trasmissioni radiotelevisive sul complesso in questione ed avviava uno scambio di corrispondenza con il Comune concessionario per ottenere chiarimenti al riguardo, diffidando l'ente locale alla riconsegna del bene previa rimessa in pristino dello stato dei luoghi. Era stata, infatti, accertata e segnalata, proprio dagli organi periferici di questo Ministero, nel corso dei sopralluoghi effettuati congiuntamente alle amministrazioni interessate, l'incompatibilità delle strutture con i principi di tutela e conservazione del patrimonio storico-artistico. Nondimeno, nel maggio 2000, il permanere dell'abusiva installazione di antenne e impianti radiotelevisivi era oggetto di denuncia all'autorità giudiziaria che avviava indagini penali, conclusesi con l'archiviazione. Il Ministero denunciava la complessa situazione abusiva alla procura della Repubblica anche nel 2004 e la competente direzione regionale dettava le necessarie prescrizioni per l'avvio delle procedure di rimessa in pristino. Recentemente, nell'intento di risolvere la questione, la Soprintendenza ha presenziato a vari incontri convocati dall'Agenzia del demanio, coinvolgendo l'amministrazione comunale e anche i funzionari del Ministero delle infrastrutture e trasporti e della Regione Veneto, per addivenire alla concreta e definitiva risoluzione della situazione abusiva. In quella sede, in particolare, è stata invitata la stessa Agenzia ad attivare, entro breve termine, le più opportune azioni per il riordino del contesto monumentale e inoltrare ogni utile documentazione, al fine di avere un quadro aggiornato della situazione e di poter valutare in maniera idonea le condizioni di ripristino dei luoghi. Data la complessa situazione, la Soprintendenza sta monitorando gli sviluppi della vicenda e, alla luce dell'ultima comunicazione inoltrata all'Agenzia del demanio, ritiene che, per giungere ad una definitiva soluzione della vicenda, debba essere attuata da parte di questo Ministero ogni utile azione, prima ancora che nei confronti della moltitudine dei soggetti proprietari e/o utilizzatori delle installazioni abusive, nei confronti invece degli enti rispettivamente proprietario e gestore del bene, i quali hanno a disposizione opportuni strumenti giuridici, civilistici, oltre che amministrativi, al fine di pervenire al completo riordino del complesso monumentale, in modo da restituire il bene al godimento della collettività. Per quanto riguarda il recupero degli indennizzi per l'utilizzazione sine titulo del compendio demaniale, l'amministrazione finanziaria ha riferito che, in mancanza della riconsegna del sito da parte del Comune a motivo dell'inerzia dello stesso nel provvedere alla liberazione dell'area dalle installazioni abusive, l'Agenzia del demanio ha concordato - anche con gli organi di polizia giudiziaria - il percorso da intraprendere al fine del recupero degli indennizzi dovuti per l'utilizzazione abusiva. L'Agenzia ha provveduto ad acquisire dall'AGSM (gestore locale del servizio di fornitura di energia elettrica) l'elenco delle utenze elettriche attive e dismesse alla data del 2 febbraio 2010, al fine di identificare gli utilizzatori che si sono succeduti nel tempo, nei confronti dei quali si è provveduto ad attivare, previo parere favorevole dell'Avvocatura dello Stato, le procedure di riscossione per il recupero degli indennizzi dovuti per l'occupazione abusiva del sito demaniale. Ad oggi, per il riordino delle utilizzazioni dell'area, prosegue il confronto con le diverse amministrazioni coinvolte a vario titolo (Comune di Verona, amministrazione finanziaria, Ministero dello sviluppo economico, dipartimento delle comunicazioni, ispettorato territoriale del Veneto) e, per quanto riguarda il Ministero dei beni culturali, si assicura lo svolgimento del proprio istituzionale ruolo di controllo e di guida in merito ai tempi e alle modalità di effettuazione degli interventi di ripristino sul complesso.
ParlaMint-IT_2016-02-11-LEG17-Sed-577.u27	[[Domando di parlare.]] [[PRESIDENTE. Ne ha facoltà.]] Signora Presidente, mi dichiaro soddisfatta della risposta ricevuta, pur con una piccola chiosa finale. Mi auguro che le somme che saranno recuperate a seguito della riscossione degli indennizzi siano riutilizzate - quindi il MIBACT si faccia promotore presso il Ministero dell'economia e delle finanze a tale scopo - nelle conseguenti operazioni di recupero e valorizzazione di quell'area, e non rimangano quindi in un capitolo del MEF senza questa precisa destinazione.
ParlaMint-IT_2016-02-11-LEG17-Sed-577.u28	Segue l'interrogazione 3-02406 , sulla situazione dell'abbazia di San Salvatore a Settimo, in provincia di Firenze. Il rappresentante del Governo ha facoltà di rispondere a tale interrogazione.
ParlaMint-IT_2016-02-11-LEG17-Sed-577.u29	L'interrogazione della senatrice Montevecchi mi dà l'occasione di parlare di nuovo, in questa sede e a distanza di qualche mese, dell'abbazia dei Santi Salvatore e Lorenzo a Settimo. Spero mi si riconosca il fatto che non mi sottraggo al confronto che, per quanto mi riguarda, sostengo con la consapevolezza di non aver mai distolto l'attenzione sul problema sul quale - come rammenta la senatrice interrogante - esiste al riguardo una risoluzione della 7ᵃ Commissione del Senato del 30 giugno 2014, che impegna il Governo. La questione è attentamente monitorata dai miei uffici che, costantemente, si confrontano con le soprintendenze sul territorio e con gli uffici regionali. Come riferito nel corso della seduta del 20 maggio scorso, la prima riunione del tavolo interistituzionale si è svolta nel giugno del 2014 presso la direzione regionale della Toscana, e nell'aprile del 2015 si è svolta una riunione presso la Regione Toscana, finalizzata alla sottoscrizione del protocollo di intesa tra Regione Toscana, Comune di Scandicci e Scuola superiore della magistratura, anche alla presenza del soprintendente belle arti e paesaggio di Firenze, Pistoia e Prato, del segretario regionale del Ministero, della Regione Toscana, del presidente della Scuola della magistratura e del Comune di Scandicci. Nell'occasione il protocollo di intesa non è stato sottoscritto, in quanto la Regione Toscana - come sapete - nel ribadire l'interesse del Presidente della Regione affinché l'intento di acquisire la porzione di proprietà privata andasse a buon fine, ha però ritenuto opportuno procedere ad alcune verifiche preliminari. È stato fatto presente in quella sede il forte interesse del Ministero al buon esito dell'operazione, anche in considerazione del fatto che in tal modo il bene diventerebbe pubblico, con una destinazione d'uso compatibile e percorribile in un'ottica di interesse pubblico. È stato anche confermato quanto riportato dal Comune di Scandicci, ossia che questo bellissimo immobile, per quanto riguarda la porzione di proprietà privata, è attualmente privo di una destinazione d'uso e da molti anni la situazione è congelata. La riunione si è conclusa con l'accordo che la Regione Toscana avrebbe fatto conoscere gli esiti delle proprie riflessioni. Poiché ad oggi non vi sono stati ulteriori aggiornamenti, ho personalmente convocato nuovamente il tavolo interistituzionale il 14 marzo prossimo, alle ore 11,30, presso la sede del segretariato regionale per la Toscana a Firenze. Sarò ben lieta di tornare in questa sede o in Commissione a riferirne.
ParlaMint-IT_2016-02-11-LEG17-Sed-577.u30	[[Domando di parlare.]] [[PRESIDENTE. Ne ha facoltà.]] Signora Presidente, la vicenda della badia di Settimo San Salvatore si è colorata nel tempo. Ormai parliamo di una risoluzione della Commissione approvata nel 2014. Vi è stata poi a giugno 2014, una prima convocazione del tavolo tecnico interistituzionale a cui ho partecipato, forse in quanto relatrice dell'affare assegnato che aveva poi prodotto la risoluzione che impegnava il Governo a coprire determinate tappe. Mi meraviglio che, quando chiesi lumi a proposito di questo tavolo interistituzionale, che dopo quella data (giugno 2014) non si era più riunito, mi sia stato risposto che era impossibile riunire nuovamente tale tavolo, poiché era in corso una riforma generale del Ministero per i beni e le attività culturali, che aveva paralizzato la struttura stessa. Mi fa piacere che nell'aprile 2015 questo tavolo si sia riunito e che io non abbia avuto contezza di questo (solo per garbo istituzionale, né per dovere, né per obbligo). Detto questo, nel frattempo, però, il sindaco di Scandicci si sperticava - giustamente, a questo punto - a dire ai quattro venti quali fossero gli esiti ancora ufficiosi di quel tavolo. Infatti si sperticava a dire che la parte ancora in mano ai privati della badia, qualora recuperata, sarebbe stata destinata a sede della scuola della magistratura. Vorrei ricordare al Sottosegretario e anche al sindaco di Scandicci - cui l'ho ricordato personalmente in un colloquio - che in realtà, tra gli impegni che il Governo aveva sottoscritto, c'era anche la destinazione di questo edificio recuperato a beneficio del pubblico. Ora, nessuno ha nulla in contrario a provvedere una foresteria per gli studenti della Scuola superiore della magistratura, che è sicuramente un obiettivo nobile; però è chiaro ed inconfutabile che, quando si parla di destinazione a beneficio del pubblico, si parla d'altro. Erano state avanzate anche altre ipotesi (ad esempio si era parlato della sede dell'Opificio delle pietre dure o di altre destinazioni) per la partecipazione e la vita di questa badia da parte dei giovani e della cittadinanza locale. Non mi sembra che destinare tutta la parte dell'immobile alla citata foresteria sia tra gli impegni sottoscritti dal Governo. Mi aspetto ora che vi siano degli esiti positivi da questo tavolo interistituzionale del 14 marzo 2016 - così mi sembra di aver compreso - e spero di essere aggiornata tempestivamente, sempre non per obbligo, ma per quel garbo istituzionale che si dovrebbe avere nei confronti di chi ha seguito questo affare assegnato, ne è stata relatrice e si sta interessando con grande passione alle vicende di questo bene del nostro patrimonio architettonico. Infine, svolgo, un'ultima considerazione sulle problematiche di tipo economico, perché questa interrogazione è solamente una di tutta una serie che ho presentato e alle quali - lo riconosco - il sottosegretario Borletti Dell'Acqua non si è mai sottratta a rispondere ed è sempre stata presente, e di questo voglio dargliene merito. Ecco, il problema pareva di tipo economico. Allora mi permetto di suggerire che a luglio 2014 è stato approvato un decreto-legge, il cosiddetto art bonus, che prevede all'articolo 7 il piano strategico "grandi progetti beni culturali", con lo stanziamento per il 2016 di 50.000 milioni di euro. Siccome all'epoca delle stime sarebbe bastato poco più di 1 milione di euro per acquistare la parte ancora in mano ai privati, mi chiedo se a questo punto il sottosegretario Borletti Dell'Acqua e il ministro Franceschini non si possano fare ambasciatori presso il Ministero dell'economia e delle finanze e vedere, alla luce del citato articolo e del suddetto piano, se finalmente si riesce ad approvare lo stanziamento di circa 1 milione di euro per acquistare la badia e iniziare un ragionamento serio per un suo progetto di recupero e valorizzazione. Attendo fiduciosa l'esito del tavolo interistituzionale e non mollo.
ParlaMint-IT_2016-02-11-LEG17-Sed-577.u31	Segue l'interrogazione 3-01624 , sulla delibera di abbattimento dei daini nella pineta di Classe, in provincia di Ravenna. Il rappresentante del Governo ha facoltà di rispondere a tale interrogazione.
ParlaMint-IT_2016-02-11-LEG17-Sed-577.u32	Signora Presidente, con riferimento all'interrogazione di cui in oggetto, tenuto anche conto delle informazioni acquisite dalla Provincia di Ravenna, si rappresenta quanto segue. La questione è stata monitorata dal Ministero e seguita costantemente dall'ISPRA, che ha rilasciato diversi pareri tecnici alla Provincia. Si ricorda, in via preliminare, che il daino è specie cacciabile ai sensi dell'articolo 18, comma 1, lettera c), della legge n. 157 del 1992. Riguardo alla gestione di questa specie, si rammentano le generali indicazioni tecniche elaborate dall'ISPRA. La specie non è autoctona per l'Italia, pertanto l'ISPRA ne sconsiglia la diffusione sul territorio nazionale, improntando la conservazione solo dei nuclei storici, con il mantenimento di densità compatibili con gli ambienti e la rimozione sistematica degli individui in dispersione e dei piccoli nuclei isolati e quelli di recente formazione, spesso originati da fughe da recinti o da introduzioni abusive. Nella medesima direzione convergono altresì gli obiettivi di gestione della Regione Emilia Romagna e della Provincia di Ravenna. La Regione Emilia Romagna, infatti, con il regolamento n. 1 del 2008, definendo gli obiettivi di gestione regionale per il daino e gli strumenti di pianificazione provinciale, prevede per la pineta di Classe la rimozione degli animali per il contenimento delle consistenze. La Provincia di Ravenna ha proposto nel 2013 un piano che contemplava il prelievo venatorio del daino nelle aree ricadenti nell'Ambito territoriale di caccia Ravenna 2 (ATC RA2) adiacenti a terreni coltivati, mediante caccia di selezione per rimuovere il nucleo presente, coerentemente con la normativa di riferimento. Tale piano ha ottenuto il parere positivo dell'ISPRA. Stante la mancata attuazione del predetto piano, nel 2014 la Provincia di Ravenna ne ha proposto una parziale modifica. Da una parte si è ribadita la necessità del prelievo in selezione nelle aree ricadenti nell'Ambito territoriale di caccia Ravenna 2 limitrofe alla pineta di Classe e interessate da colture agricole e, dall'altra, si è proposta un'alternativa gestionale per rimuovere il nucleo di daini di questa area senza ricorrere all'abbattimento (piano di prelievo 2014-2015). La modifica è stata sottoposta ad ISPRA che, tuttavia, ha fortemente sconsigliato il rilascio in zone vocate di daini eventualmente catturati dalle aree in esame, per il rischio di impatti significativi sulla loro biodiversità, ed evidenziato come il trasferimento di daini catturati in recinto fosse in contrasto con la normativa regionale (Regione Emilia Romagna, delibera n. 1519 del 28 luglio 2003) che non consente l'allevamento di fauna selvatica che non sia nata in cattività. Riguardo alla sistemazione in recinto sussiste, per di più, il forte rischio di fuga accidentale, come dimostrato dai numerosi casi avvenuti in Italia e all'estero. È noto, infatti, come la stessa origine della popolazione di daini della pineta di Classe sia da mettere in relazione ad una fuga da recinto. Successivamente, la Provincia, con deliberazione del 12 novembre 2014, nell'ambito del piano faunistico venatorio, ha approvato il programma di gestione del daino della pineta di Classe ed il piano di prelievo 2014-2015. La deliberazione adottata dalla Provincia di Ravenna è stata oggetto di contenzioso. È stata, infatti, impugnata innanzi al TAR Emilia-Romagna, sezione di Bologna, con ricorso promosso da Earth e da altre associazioni animaliste volto ad ottenere l'annullamento della delibera per vizi di legittimità derivanti da violazioni del regolamento regionale n. 1 del 2008. La fase cautelare innanzi il TAR si è conclusa con un'ordinanza collegiale che ha respinto l'istanza dei ricorrenti. Tale ordinanza, peraltro, è stata successivamente impugnata innanzi al Consiglio di Stato, il quale ha disposto il rigetto dell'appello. Quanto alle ragioni per le quali la Provincia di Ravenna non ha accolto l'offerta della signora Schonwald di prendersi cura dei daini, si fa presente che la normativa vigente dispone il divieto di detenere, acquistare e vendere esemplari di fauna selvatica catturata in natura. Ad ogni modo, per quanto a conoscenza del Ministero dell'ambiente e della tutela del territorio e del mare, l'operato della Provincia riguardante i daini presenti nella pineta di Classe è finalizzato alla risoluzione delle problematiche relative alla complessa gestione della fauna, nel rispetto della tutela del patrimonio faunistico e della biodiversità e in conformità alla normativa nazionale e comunitaria.
ParlaMint-IT_2016-02-11-LEG17-Sed-577.u33	[[Domando di parlare.]] [[PRESIDENTE. Ne ha facoltà.]] Signora Presidente, non intendo essere ripetitiva, ma questa interrogazione era stata presentata un anno fa, anche se ho notato che qualcuna che ha preceduto la mia era ancora più datata. Tuttavia, vista la natura e l'oggetto dell'interrogazione, che faceva riferimento a una delibera di abbattimento dei daini della pineta di Classe, in provincia di Ravenna, la risposta mi sembrava urgente. Di fatto, oggi mi verrebbe da domandarmi se questa interrogazione ha ancora senso e se ancora qualche daino è vivo, dal momento che credo sia stato dato seguito alla delibera della Provincia. La risposta data mi sembra, però, piena di contraddizioni. Vorrei, infatti, ricordare che l'articolo 19 della legge n. 157 del 1992, citata poco fa, prevede che vengano applicati metodi ecologici per il contenimento degli animali anche selvatici e, quindi, cacciabili. Solo dopo il fallimento di tali tentativi si può prendere in considerazione il loro abbattimento. Inoltre, nell'estrema ipotesi dell'abbattimento, la medesima legge non prevede certamente che siano i cacciatori ad eseguire tali operazioni, mentre nella delibera della Provincia di Ravenna era previsto proprio questo. In tale atto si sostiene, infatti, che la decisione dell'abbattimento sarebbe stata necessaria ed inevitabile dopo che la messa in opera di barriere e di recinzioni non fosse stata sufficiente ad eliminare il pericolo per la pubblica sicurezza. Sappiamo tutti, anche attraverso una nota trasmissione televisiva, con documenti e registrazioni (quindi sulla base di dati oggettivi e non soltanto di testimonianze o di sentito dire), che quelle recinzioni non sono mai state realizzate. A tutto ciò si aggiunge, come si evince dalla risposta del Sottosegretario, la proposta della signora Eleonora Schonwald, che - lo voglio ricordare - è una rappresentante di un'associazione animalista che ha contribuito, sempre nel rispetto della legge, al recupero di moltissimi animali selvatici, tutt'oggi presenti nella sua tenuta, la quale si era offerta di catturare e tenere gli stessi daini nella sua struttura, completamente a sue spese. La signora Schonwald ha presentato tale proposta regolarmente e formalmente, e risulta registrata presso la Provincia di Ravenna che, però, non l'ha mai presa in considerazione e alla quale non ha mai risposto. Ebbene, la sensazione è che la delibera della Provincia di Ravenna sia stata viziata - a mio avviso - da un pregiudizio e da una volontà anteriore di arrivare, senza contemplare tutto quello che doveva essere previsto per la tutela della fauna selvatica, alla delibera dell'abbattimento, per di più a titolo molto personale, ossia tramite i cacciatori. Voglio ricordare che la fauna selvatica è patrimonio di tutti e per questo deve essere compiuto ogni tentativo per preservarla. Credo, dunque, di poter esprimere la mia insoddisfazione per le ragioni e le spiegazioni date dal Governo, che naturalmente in parte comprendo, ma che non ritengo sufficienti per salvaguardare quanto è sancito dalla legge e che - come ho detto prima - è patrimonio di tutti. Concludo dicendo che un maggior impegno da parte delle istituzioni nel tutelare l'ambiente e, soprattutto, gli animali contribuirebbe moltissimo alla valorizzazione del nostro Paese, rendendolo più civile e vivibile per tutti, cacciatori compresi.
ParlaMint-IT_2016-02-11-LEG17-Sed-577.u34	Avverto che il senatore Cardiello ha comunicato alla Presidenza di voler trasformare l'interrogazione 3-02396 in interrogazione a risposta scritta, che prenderà il numero 4-05270. Lo svolgimento di interpellanze e di interrogazioni all'ordine del giorno è così esaurito.
ParlaMint-IT_2016-02-11-LEG17-Sed-577.u35	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2016-02-11-LEG17-Sed-577.u36	Il Senato tornerà a riunirsi in seduta pubblica martedì 16 febbraio, alle ore 16,30, con il seguente ordine del giorno: (Vedi ordine del giorno) La seduta è tolta (ore 17,28).
