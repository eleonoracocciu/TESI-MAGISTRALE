ParlaMint-IT_2016-06-08-LEG17-Sed-639.u1	La seduta è aperta (ore 16,32). Si dia lettura del processo verbale. VOLPI, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2016-06-08-LEG17-Sed-639.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2016-06-08-LEG17-Sed-639.u3	La Conferenza dei Capigruppo ha approvato modifiche al calendario corrente e il nuovo calendario dei lavori fino al 27 giugno. Dopo l'approvazione del calendario, la seduta sarà tolta per consentire alla Commissione finanze di terminare l'esame del decreto-legge recante misure a favore di investitori in banche in liquidazione. La discussione in Assemblea del provvedimento, fino alla sua conclusione, avrà luogo nella seduta unica di domani per la quale non è previsto orario di chiusura. La Presidenza potrà disporre sospensioni in relazione all'andamento dei lavori. Lo svolgimento di interpellanze e interrogazioni è rinviato alla seduta pomeridiana di giovedì 23 giugno. La prossima settimana l'Aula non terrà seduta in vista del secondo turno delle elezioni amministrative. L'Assemblea tornerà quindi a riunirsi a partire dal pomeriggio di martedì 21 giugno. Il calendario prevede le mozioni sulle concessioni demaniali marittime e contro la corruzione negli appalti; ratifiche di accordi internazionali; il disegno di legge in materia di mandati degli organi del CONI; il decreto-legge proroga missioni internazionali e il collegato sulla semplificazione del settore agricolo, già approvato dal Senato e modificato dalla Camera dei deputati. Infine, lunedì 27 giugno, alle ore 11, il Presidente del Consiglio dei ministri renderà le proprie comunicazioni in vista del Consiglio europeo del 28 e 29 giugno.
ParlaMint-IT_2016-06-08-LEG17-Sed-639.u4	La Conferenza dei Presidenti dei Gruppi parlamentari, riunitasi oggi con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - la seguente integrazione al programma dei lavori del Senato per i mesi di aprile, maggio e giugno 2016: - Disegno di legge n. 1328-B - Deleghe al Governo e ulteriori disposizioni in materia di semplificazione, razionalizzazione e competitività dei settori agricolo e agroalimentare, nonché sanzioni in materia di pesca illegale (Approvato dal Senato e modificato dalla Camera dei deputati) (Collegato alla manovra di finanza pubblica) (Voto finale con la presenza del numero legale)
ParlaMint-IT_2016-06-08-LEG17-Sed-639.u5	Nel corso della stessa riunione, la Conferenza dei Presidenti dei Gruppi parlamentari ha altresì adottato a maggioranza - ai sensi dell'articolo 55 del Regolamento - modifiche al calendario corrente e il nuovo calendario dei lavori dell'Assemblea fino al 27 giugno 2016: [[Giovedì 9 giugno ant. h. 9,30 - Disegno di legge n. 2362 - Decreto-legge n. 59, misure a favore investitori banche in liquidazione (scade il 2 luglio)]] L'Assemblea non terrà seduta nella settimana dal 13 al 17 giugno. [[Martedì 21 giugno pom. h. 16,30-20 - Mozioni sulle concessioni demaniali marittime e lacuali - Mozioni su iniziative contro la corruzione negli appalti nelle grandi opere pubbliche - Ratifiche di accordi internazionali - Disegno di legge n. 361 - Limiti rinnovo mandati organi CONI - Disegno di legge n. 2389 - Decreto-legge n. 67, proroga missioni internazionali (Scade il 15 luglio) - Disegno di legge n. 1328-B - Semplificazione settore agricolo (Approvato dal Senato e modificato dalla Camera dei deputati) (Collegato alla manovra di finanza pubblica) (Voto finale con la presenza del numero legale) Mercoledì 22 " ant. h. 9,30-13 " " " pom. h. 16,30-20 Giovedì 23 " ant. h. 9,30-14 Giovedì 23 giugno pom. h. 16 - Interpellanze e interrogazioni]] Gli emendamenti ai disegni di legge n. 2389 (Decreto-legge n. 67, proroga missioni internazionali) e n. 1328-B (Semplificazione settore agricolo) dovranno essere presentati entro le ore 13 di lunedì 20 giugno. [[Lunedì 27 giugno ant. h. 11 - Comunicazioni del Presidente del Consiglio dei ministri in vista del Consiglio europeo del 28 e 29 giugno 2016]] Ripartizione dei tempi per la discussione del disegno di legge n. 2362 (Decreto-legge n. 59, misure a favore investitori banche in liquidazione) (7 ore, escluse dichiarazioni di voto) [[Relatore 40' Governo 40' Votazioni 40' Gruppi 5 ore, di cui: PD 1 h. 7' FI-PdL XVII 34' M5S 31' AP (NCD-UDC) 30' Misto 27' Aut (SVP, UV, PATT, UPT)-PSI-MAIE 24' AL-A (MpA) 24' GAL (GS, PpI, M, Id, ApI, E-E, MPL) 22' LN-Aut 21' CoR 20' Dissenzienti 5']] Ripartizione dei tempi per la discussione del disegno di legge n. 2389 (Decreto-legge n. 67, proroga missioni internazionali) (7 ore, escluse dichiarazioni di voto) [[Relatore 40' Governo 40' Votazioni 40' Gruppi 5 ore, di cui: PD 1 h. 7' FI-PdL XVII 34' M5S 31' AP (NCD-UDC) 30' Misto 27' Aut (SVP, UV, PATT, UPT)-PSI-MAIE 24' AL-A (MpA) 24' GAL (GS, PpI, M, Id, ApI, E-E, MPL) 22' LN-Aut 21' CoR 20' Dissenzienti 5']] Ripartizione dei tempi per la discussione del disegno di legge n. 1328-B (Semplificazione settore agricolo) (5 ore, escluse dichiarazioni di voto) [[Relatore 30' Governo 30' Votazioni 30' Gruppi 3 ore e 30 minuti, di cui: PD 47' FI-PdL XVII 24' M5S 22' AP (NCD-UDC) 21' Misto 19' Aut (SVP, UV, PATT, UPT)-PSI-MAIE 17' AL-A (MpA) 17' GAL (GS, PpI, M, Id, ApI, E-E, MPL) 15' LN-Aut 14' CoR 13' Dissenzienti 5']] Ripartizione dei tempi per la discussione sulle comunicazioni del Presidente del Consiglio dei ministri in vista del Consiglio europeo del 28 e 29 giugno 2016 (3 ore, incluse dichiarazioni di voto) [[Governo 30' Gruppi 2 ore e 30 minuti, di cui: PD 34' FI-PdL XVII 17' M5S 16' AP (NCD-UDC) 15' Misto 14' Aut (SVP, UV, PATT, UPT)-PSI-MAIE 12' AL-A (MpA) 12' GAL (GS, PpI, M, Id, ApI, E-E, MPL) 11' LN-Aut 10' CoR 10' Dissenzienti 5']]
ParlaMint-IT_2016-06-08-LEG17-Sed-639.u6	[[Domando di parlare.]] [[PRESIDENTE. Ne ha facoltà.]] Signor Presidente, come già detto in sede di Conferenza dei Capigruppo, non siamo d'accordo con questa programmazione dei lavori. Anzitutto perché riteniamo sia fondamentale andare avanti anche oggi pomeriggio con i lavori dell'Assemblea dato che sono già all'ordine del giorno importanti mozioni, tra le quali alcune a nostra firma, su temi rilevanti anche per quanto riguarda il prossimo turno delle elezioni amministrative. Chiediamo pertanto, come è già successo altre volte, di poter eventualmente sovrapporre i lavori dell'Assemblea con quelli della Commissione finanze. Siamo contrari poi allo stop che è stato proposto per la prossima settimana, ovvero quella antecedente al turno di ballottaggio, per un motivo fondamentale: le persone coinvolte nel turno di ballottaggio stanno lavorando, lo stanno facendo anche in questo momento e non credo che i nostri colleghi parlamentari saranno attivi la prossima settimana. È già successo la scorsa settimana e lo stesso avverrà alla Camera, quindi siamo contrari a questo calendario.
ParlaMint-IT_2016-06-08-LEG17-Sed-639.u7	[[Domando di parlare.]] [[PRESIDENTE. Ne ha facoltà.]] Signor Presidente, in vista del voto di domani - che, a quanto pare, sarà un voto di fiducia - sul decreto-legge recante misure a favore di investitori in banche in liquidazione, crediamo sia molto più urgente, a questo punto, calendarizzare, anche oggi stesso, visto che i lavori dell'Assemblea si stanno, purtroppo, chiudendo - la mozione n. 505, che riguarda proprio la verifica dell'attività delle banche, ovvero come Banca d'Italia e il suo Governatore dovrebbero operare. Si tratta di una mozione che abbiamo chiesto già ai primi di gennaio di calendarizzare e di cui continuiamo a chiedere la calendarizzazione. Chiediamo che trasparenza e giustizia siano fatte proprio andando ad incidere su chi ha operato in maniera a nostro avviso non corretta e comunque, a questo punto, va effettuata una verifica da parte del Governo. Di conseguenza, siamo certi che debba essere prima calendarizzata la mozione, affinché porti delle risposte, per poi intervenire con il decreto-legge sulle banche. Chiediamo pertanto che questa mozione venga immediatamente inserita in calendario.
ParlaMint-IT_2016-06-08-LEG17-Sed-639.u8	[[Domando di parlare.]] [[PRESIDENTE. Ne ha facoltà.]] Signor Presidente, è un argomento che si trascina ormai da troppo tempo. Noi chiediamo che venga inserito subito nel calendario dei lavori dell'Aula il disegno di legge, il cui esame in Commissione si è concluso, che riguarda il Comune di Sappada.
ParlaMint-IT_2016-06-08-LEG17-Sed-639.u9	[[Domando di parlare.]] [[PRESIDENTE. Ne ha facoltà.]] Signor Presidente, come lei sa, ho chiesto in Conferenza dei Capigruppo una programmazione mensile dei nostri lavori, come avviene alla Camera, perché questo agevolerebbe il lavoro delle Commissioni. Vi sono Commissioni che hanno molti provvedimenti in corso di esame e, in questo modo, si stabilirebbero delle priorità di esame in vista delle decisioni assunte per quanto riguarda il calendario. Un po' mi avete preso in parola, nel senso che abbiamo fatto una programmazione fino alla settimana del 21 giugno. Però in questa settimana, che a questo punto riprenderebbe, secondo la vostra proposta, con l'esame di mozioni, mi permetto di chiederle di nuovo di iscrivere in calendario la mozione sull'immigrazione e sui profughi ambientali, nonché alcuni disegni di legge, di cui a questo punto ci sarebbe tutto il tempo per concludere l'esame; mi riferisco al disegno di legge sul commercio equo e solidale e ai due disegni di legge, che sono in Commissione giustizia ormai da moltissimo tempo, che riguardano il reato di tortura e l'omofobia.
ParlaMint-IT_2016-06-08-LEG17-Sed-639.u10	[[Domando di parlare.]] [[PRESIDENTE. Ne ha facoltà.]] Signor Presidente, sono passati quasi due mesi dall'approvazione della mozione che impegnava il Governo a rispondere alle interrogazioni e alle interpellanze. Nonostante questo impegno formale importante, quale è una mozione, sembra che la volontà di fare qualcosa in questo senso non rientri neanche tra le varie ed eventuali. Signor Presidente, mi scusi se mi permetto di puntualizzare questo aspetto ma, essendo lei la figura più autorevole in questo consesso, il mio appello si rivolge proprio a lei, in qualità di Presidente. Qui proprio non gliene frega niente a nessuno. Le interrogazioni e le interpellanze sono un qualcosa che non interessa. Già il Sottosegretario ha rilevato che alla Camera si dedica il giovedì per rispondere alle interpellanze e alle interrogazioni, mentre qui non si tiene minimamente conto di questo. Domani era un giorno in cui si poteva dedicare qualche ora a questa attività, per smaltire il lavoro che da anni è accumulato, non si sa dove, ma non credo che ciò rientri tra le volontà di questo Governo. Signor Presidente, vorrei dire ancora una volta - e mi sto trattenendo dall'enfasi che normalmente utilizzo - di tenere in seria considerazione che il tempo passa. Già metà di questa legislatura se n'è andata e si registra un deficit estremo nel rispondere alle interrogazioni e alle interpellanze anche rispetto all'altra Camera del Parlamento. Credo si debba fare una seria riflessione sul dare dignità a noi senatori, a noi parlamentari che svolgiamo questo ruolo e soprattutto ai cittadini che rappresentiamo. Signor Presidente, ancora una volta, cortesemente, si impegni affinché questo avvenga. Lo faccia, la prego. [[Applausi dal Gruppo FI-PdL XVII.]]
ParlaMint-IT_2016-06-08-LEG17-Sed-639.u11	Desidero informarla, senatore Amidei, che il tema è stato trattato nella riunione dalla Conferenza dei Capigruppo e, con la disponibilità del Governo, si è convenuto che nella prossima Conferenza dei Capigruppo si potrà decidere di riservare la seduta antimeridiana di martedì o prolungare la seduta pomeridiana di giovedì per dare la possibilità al Governo di rispondere ad interrogazioni e interpellanze. Il tema è dunque oggetto di attenzione e vedremo di dare attuazione a ciò che ci proponiamo. Passiamo alle votazioni. Metto ai voti la proposta volta a mantenere il calendario precedente, avanzata dal senatore Lucidi. Non è approvata. SANTANGELO (M5S). Chiediamo la controprova. PRESIDENTE. Ordino la chiusura delle porte. Procediamo alla controprova mediante procedimento elettronico. Non è approvata. Metto ai voti la proposta di modifica del calendario dei lavori dell'Assemblea volta a inserire la discussione di ulteriori disegni di legge. Non è approvata. CALDEROLI (LN-Aut). Chiediamo la controprova. PRESIDENTE. Ordino la chiusura delle porte. Procediamo alla controprova mediante procedimento elettronico. Non è approvata. Metto ai voti la proposta di modifica del calendario dei lavori dell'Assemblea volta a inserire la discussione delle mozioni indicate dalle senatrici Bellot e De Petris. Non è approvata. DI BIAGIO (AP (NCD-UDC)). Chiediamo la controprova. PRESIDENTE. Ordino la chiusura delle porte. Procediamo alla controprova mediante procedimento elettronico. Non è approvata. Resta pertanto definitivo il calendario dei lavori adottato dalla Conferenza dei Capigruppo e da me comunicato all'Assemblea.
ParlaMint-IT_2016-06-08-LEG17-Sed-639.u12	[[Domando di parlare.]] [[PRESIDENTE. Ne ha facoltà.]] Signor Presidente, intervengo brevemente per ricordare che esattamente trentasei anni fa, l'8 giugno del 1980, moriva in seguito ad un incidente stradale Bruno Salvadori. Nato ad Aosta nel 1942, Bruno Salvadori si dimostrò sin da subito sensibile alla causa autonomista e federalista, aderendo all'Union Valdôtaine e dimostrando spiccate doti di comunicatore e di giornalista. La militanza politica attiva lo portò a ricoprire il ruolo di consigliere regionale e direttore del giornale del movimento, «Le Peuple Valdôtain», ma uno dei suoi maggiori meriti fu quello di aver portato fuori dalla Valle d'Aosta l'idea di federalismo, con l'intento di far conoscere il più possibile questo modello di organizzazione dello Stato, che da sempre è il punto di riferimento del pensiero autonomista. Tanti furono i suoi estimatori nell'ambito di una schietta e cristallina diffusione del più puro pensiero federalista e oggi una delle sale riunioni di Montecitorio porta proprio il suo nome. A lui dedico quindi un pensiero di stima e di riconoscenza. [[Applausi dal Gruppo Aut (SVP, UV, PATT, UPT)-PSI-MAIE.]]
ParlaMint-IT_2016-06-08-LEG17-Sed-639.u13	[[Domando di parlare.]] PRESIDENTE. Senatore, di solito gli interventi di fine seduta si segnalano prima, ma eccezionalmente, in limine della fine della seduta, le diamo la possibilità di intervenire. Ne ha facoltà. CANDIANI (LN-Aut). Signor Presidente, come è noto non era in calendario, quindi non potevamo averne notizia. Signor Presidente, vorrei portare all'attenzione dell'Assemblea una circostanza che non saprei come qualificare, ma che mi ha lasciato abbondantemente basito. Negli scorsi giorni mi trovavo a Città di Castello per le elezioni comunali e, mentre stavo partendo, mi è stata recapitata una lettera che ritengo necessario trasformare in interrogazione, per capire se il contenuto della stessa trovi corrispondenza o meno, perché, signor Presidente, come potrà apprendere dal contenuto della stessa, contiene profili quantomeno inquietanti. Ne do lettura: «Sono un lavoratore della Sogepu. In questi giorni c'è la campagna elettorale e i lavoratori interinali della Sogepu sono stati riuniti e si sono presentati il presidente Cristian Goracci insieme a Luca Secondi, assessore all'ambiente. Ai lavoratori hanno detto che sarebbero stati assunti dopo le elezioni, ma dovevano dare il voto all'assessore, loro e le loro famiglie. Abbiamo avvertito i sindacati che hanno chiamato il Comune, ma nessuno ha detto niente. Li hanno avvertiti che se non fosse stato eletto Luca Secondi, non ci sarebbero state le assunzioni. Verificate se quello che dico è vero; chiedetelo pure ai lavoratori e ai sindacati della Sogepu per vedere se è vero. Questa gente non deve essere votata, perché specula sulla povera gente con i nostri soldi. Promettono un posto di lavoro per i voti. Vi chiediamo di controllare, ma fate qualcosa». Signor Presidente, ritengo che questo fatto sia necessariamente da verificare. Anticipo quindi un'interrogazione al Ministro dell'interno, affinché sia verificata la gestione della società Sogepu, partecipata dal Comune di Città di Castello. Necessariamente si arriverà anche a un esposto, perché se tali fatti dovessero essere verificati e confermati nella loro radice, sarebbero di una gravità assoluta.
ParlaMint-IT_2016-06-08-LEG17-Sed-639.u14	[[Domando di parlare.]] [[PRESIDENTE. Ne ha facoltà.]] Signor Presidente, innanzitutto vorremmo ringraziare il collega Laniece, che ha appena ricordato una grandissima figura del panorama politico italiano. Bruno Salvadori è stato un grande valdostano e un grande ispiratore della trasformazione forse più importante che c'è stata in questo Paese. Bruno Salvatori non poteva che essere un autonomista ed è stato altresì il grande ispiratore della riforma federalista attuata in Italia. Chi ben conosceva l'autonomia, poteva capire che non bastava avere dallo Stato deleghe, ma bisognava avere competenze primarie: siamo noi che riconosciamo che lo Stato ci rappresenta, non è lo Stato che riconosce e delega qualche sua funzione alle autonomie locali. A lui si sono ispirati i grandi ideologi. Noi riconosciamo Salvadori come un padre putativo della Lega, così come lo fu il grande professor Miglio, e ricordiamo che la terna Miglio-Bossi-Salvadori rappresentò il prodromo di ciò che poi scaturì e che il centrosinistra addirittura, con il Governo Prodi, a cavallo tra il 2000 e il 2001, concretizzò: la prima riforma in senso federalista dello Stato. Tanto ancora c'è da fare, ma crediamo che questo nostro Paese dovrebbe ricordare e riconoscere meglio grandi uomini come Bruno Salvadori e come gli artefici del Manifesto di Ventotene: Altiero Spinelli, Ernesto Rossi, Eugenio Colorni. Oggi è la ricorrenza della scomparsa di questo grande uomo, che noi sentiamo come parzialmente nostro, al punto che la sede delle riunioni collettive del Gruppo della Lega alla Camera è stata intitolata a Bruno Salvadori, e ringrazio nuovamente il collega Laniece per aver rammentato una persona che tutti ricordiamo con grande affetto e grande stima. [[Applausi dal Gruppo LN-Aut.]]
ParlaMint-IT_2016-06-08-LEG17-Sed-639.u15	[[Domando di parlare.]] [[PRESIDENTE. Ne ha facoltà.]] Signor Presidente, non voglio abusare della pazienza del gentilissimo amico sottosegretario Pizzetti, ma due settimane fa ho chiesto che venisse data risposta all'interrogazione 3-02831 riguardante l'intento di Poste Italiane di procedere il prossimo 13 giugno (cioè fra cinque giorni) ad iniziare l'attività di recapito a giorni alterni di tutta la corrispondenza nelle zone disagiate o difficilmente raggiungibili. Il recapito della posta a giorni alterni è in funzione in altri Paesi del mondo, anche avanzati, anche in alcuni territori degli Stati Uniti d'America. Ma una cosa deve essere chiara: che la normativa di tutto ciò che significa notifiche e di tutto ciò che riguarda i diritti dei cittadini deve essere adeguata. Siccome le Poste svolgono un servizio universale, se il recapito avviene a giorni alterni, che sia così per tutta Italia, adeguando la relativa normativa per tutto ciò che riguarda il servizio di notifiche e quant'altro. Ciò che non è tollerabile è che in Italia ci siano cittadini che hanno un trattamento diverso rispetto ad altri cittadini per un servizio che invece è universale. Se il recapito della posta deve essere a giorni alterni, lo sia per tutti o non lo sia per nessuno. Non perché un Comune è più difficile da raggiungere, la posta deve essere recapitata un giorno sì e un giorno no; sempre che poi sia garantita tale alternanza, considerato che in alcuni casi la posta arriva direttamente dopo quindici giorni, già da ora, senza il servizio a giorni alterni. Chiedo pertanto al sottosegretario Pizzetti di interessarsi di nuovo, visto che l'ha fatto la scorsa volta con estrema gentilezza ma non abbiamo ottenuto il risultato, e di avere una risposta del Governo per sapere se è vero che in Italia si sta decidendo per un'attività di Poste italiane (che dovrebbe iniziare tra cinque giorni), società che è concessionaria e che deve svolgere per conto dello Stato un servizio essenziale ed importante, che prevede che esistono cittadini di serie A e cittadini di serie B. Siccome a mio avviso questo è inaccettabile, attendo la risposta perché il Governo confermi, o meglio smentisca l'ipotesi che esistano cittadini di due diverse categorie. [[Applausi dal Gruppo PD.]]
ParlaMint-IT_2016-06-08-LEG17-Sed-639.u16	Salutiamo le studentesse e gli studenti della facoltà di economia dell'Università di Perugia, i quali seguono i nostri lavori che però stanno per concludersi. [[Applausi.]]
ParlaMint-IT_2016-06-08-LEG17-Sed-639.u17	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2016-06-08-LEG17-Sed-639.u18	Il Senato tornerà a riunirsi in seduta pubblica domani, giovedì 9 giugno, alle ore 9,30, con il seguente ordine del giorno: (Vedi ordine del giorno) La seduta è tolta (ore 16,59).
