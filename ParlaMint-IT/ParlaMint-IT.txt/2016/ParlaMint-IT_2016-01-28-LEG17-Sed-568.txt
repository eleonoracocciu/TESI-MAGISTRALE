ParlaMint-IT_2016-01-28-LEG17-Sed-568.u1	La seduta è aperta (ore 16). Si dia lettura del processi verbale. PEGORER, segretario, dà lettura del processo verbale della seduta del 26 gennaio. PRESIDENTE. Non essendovi osservazioni, il processo verbale è approvato.
ParlaMint-IT_2016-01-28-LEG17-Sed-568.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2016-01-28-LEG17-Sed-568.u3	L'ordine del giorno reca lo svolgimento di interrogazioni. Sarà svolta per prima l'interrogazione 3-02026 , sulla soppressione di tratte ferroviarie in Liguria per questioni di sicurezza. Il rappresentante del Governo ha facoltà di rispondere a tale interrogazione.
ParlaMint-IT_2016-01-28-LEG17-Sed-568.u4	Signor Presidente, per quanto riferisce il Ministero dell'interno, la polizia ferroviaria, anche in coordinamento con le altre forze di polizia territorialmente presenti ed in continua sinergia con il gruppo Ferrovie dello Stato italiane, effettua servizi giornalieri in stazione e a bordo treno, oltre che lungo la linea, per garantire la sicurezza sia dei viaggiatori, che del personale ferroviario. Tale attività è anche orientata verso la sicurezza della circolazione e dell'infrastruttura ferroviaria, in considerazione della natura strategica di tale settore della mobilità per il Paese. Sono infatti più di 3,5 milioni le persone che quotidianamente transitano nelle oltre 2.500 stazioni italiane e oltre 8.000 i convogli giornalmente circolanti sulle linee ferroviarie nazionali. La maggior parte degli episodi di aggressione è costituita da ingiurie e minacce nei confronti degli operatori delle Ferrovie dello Stato durante le operazioni di controllo dei titoli di viaggio a bordo dei treni. Talvolta tali situazioni degenerano in percosse che possono causare lesioni di gravità variabile. Nei casi più eclatanti, l'aggressività si riversa anche sul personale di polizia che interviene per prestare tempestiva assistenza al personale delle Ferrovie dello Stato aggredito. Nella quasi totalità degli episodi in parola, i responsabili vengono tratti in arresto e deferiti all'autorità giudiziaria sia dagli operatori della specialità ferroviaria che da quelli di altre forze di polizia. Poiché la problematica in esame risulta in aumento a livello nazionale, ne è conseguito un potenziamento dei servizi, soprattutto su quei convogli e in quelle tratte ove si sono rilevate maggiori criticità. Inoltre, con cadenza mensile o all'insorgere di improvvise recrudescenze del fenomeno, vengono individuati, congiuntamente alle componenti delle Ferrovie dello Stato, i convogli ritenuti critici sulla base della frequenza degli episodi criminosi accertati. Detta analisi, ovviamente, viene effettuata allo scopo di programmare servizi mirati volti a contrastare il fenomeno laddove esso risulti più frequente. In relazione agli elementi di conoscenza così acquisiti, la polizia ferroviaria provvede ad effettuare scorte mirate sui convogli segnalati, nonché servizi negli scali ferroviari interessati dal loro transito, realizzando, in tal modo, un efficace dispositivo di filtraggio già all'atto della partenza. Nel contesto delineato risultano essenziali sia le sinergie informative e operative con le imprese ferroviarie, così come le tecnologie a disposizione, tanto come fattore deterrente quanto per l'individuazione di eventuali responsabili di atti illeciti. Al riguardo, segnalo che è attivo il numero telefonico di emergenza 1600 che mette in contatto diretto il personale ferroviario con la sala operativa della polizia ferroviaria più vicina per garantire un intervento più immediato delle pattuglie e che taluni treni e molte stazioni ferroviarie sono dotati di impianti di videosorveglianza. Ciò premesso, si evidenzia che, nel corso del 2015, la polizia ferroviaria, con i suoi 4.412 operatori, ha effettuato a livello nazionale 200.209 servizi di vigilanza in stazione, ha scortato 107.141 treni, ha espletato 15.824 servizi antiborseggio in abiti civili; ha inoltre effettuato 30.164 pattugliamenti lungo la linea e 1.179 servizi straordinari di controllo del territorio; ha complessivamente tratto in arresto 1.468 persone, indagate 14.133 in stato di libertà e 828.006 sottoposte a controllo. Grazie al dispositivo di sicurezza approntato e all'attività complessivamente espletata dalla specialità in ambito ferroviario, nel 2015 si è registrata una riduzione degli episodi di criminalità predatoria, con un calo dei furti totali del 15 per cento. Gli altri dati della delittuosità relativi al medesimo periodo lasciano emergere una diminuzione di alcuni fenomeni (furti di rame: -31 per cento; danneggiamenti: -7 per cento; lancio di oggetti contro i treni: -13 per cento; frodi ai danni delle imprese ferroviarie: -18 per cento) con un aumento invece delle aggressioni al personale ferroviario (mentre si riducono le aggressioni ai danni dei viaggiatori nella misura 14 per cento). Quanto alla situazione in Liguria, nel periodo gennaio-dicembre 2015 sono state denunciate 32 aggressioni al personale ferroviario, i cui autori, nel 50 per cento dei casi, sono stati individuati e deferiti all'autorità giudiziaria. Nel predetto periodo, dai 250 operatori della polizia ferroviaria in servizio presso gli uffici della specialità dipendenti dagli uffici appartenenti al compartimento Polfer per la Liguria, sono stati effettuati 11.822 servizi di vigilanza in stazione, scortati 3.986 treni e espletati 750 servizi antiborseggio in abiti civili; sono stati, inoltre, effettuati 1.201 pattugliamenti lungo la linea e 18 servizi straordinari di controllo del territorio; complessivamente sono state tratte in arresto 59 persone e indagate 359 persone in stato di libertà, mentre 30.261 persone sono state sottoposte a controllo. Ciò ha determinato in Liguria una riduzione degli episodi di criminalità predatoria, con un calo dei furti totali del 14 per cento. Inoltre, si è registrata una diminuzione di alcuni fenomeni (furti di rame -14 per cento; danneggiamenti -13 per cento; lancio di oggetti contro i treni -25 per cento; frodi ai danni delle imprese ferroviarie -66 per cento) con un aumento delle aggressioni al personale ferroviario, mentre si sono ridotte le aggressioni ai danni dei viaggiatori (meno 25 per cento). Infine, giova precisare che più recentemente sulle tratte a rischio segnalate dalle Ferrovie dello Stato, scortate con continuità dalla polizia ferroviaria, non si sono rilevate particolari criticità e grazie a ciò non si è resa necessaria alcuna soppressione di treni.
ParlaMint-IT_2016-01-28-LEG17-Sed-568.u5	[[Domando di parlare.]] [[PRESIDENTE. Ne ha facoltà.]] Signor Presidente, ringrazio il Governo e il Sottosegretario per la risposta esaustiva. Vorrei comunque cogliere l'occasione per richiamare ancora una volta la necessità di garantire adeguate misure di sicurezza e un adeguato organico al comparto per la tutela dei lavoratori del trasporto pubblico e per i passeggeri. Pertanto, confido in un considerevole aumento del personale nelle diverse postazioni della polizia ferroviaria, contrariamente alle politiche di riduzione e razionalizzazione applicate, che hanno visto l'impossibilità di fornire adeguati turni di lavoro, a causa della scarsità di organico che si manifesta quando parte del personale non è in servizio per il godimento di legittimi permessi, quali la maternità, la malattia o il collocamento in aspettativa. Il Governo continua a lavorare per favorire l'utilizzo dei mezzi pubblici, per migliorare la qualità ambientale e la vivibilità delle nostre città ma, affinché i cittadini li utilizzino in tutta serenità, devono avere maggiori garanzie in termini di sicurezza, specialmente negli orari notturni. Inoltre, confido che non accada più di trovarsi nella situazione della scorsa estate, in cui si era paventata la soppressione di alcune corse nel trasporto ferroviario proprio per la mancanza di adeguate misure di sicurezza, con tutto ciò che ne consegue in termini di danni economici e riduzione dei servizi ai cittadini, dal momento che, come è stato sottolineato anche oggi, ciò interessa un enorme volume di traffico. Dai dati forniti si evidenzia anche una riduzione di furti, borseggi e violenze nei pressi delle stazioni ferroviarie e sui convogli, ma resta comunque il dato allarmante relativo al fatto che, come ha detto giustamente lei, signor Sottosegretario, solo la metà degli autori di tali atti criminali vengono individuati e deferiti all'autorità giudiziaria. Ben venga la necessaria e proficua collaborazione con le Ferrovie dello Stato nell'individuazione dei convogli maggiormente a rischio e la conseguente attività di prevenzione, ma - ripeto - questa deve diventare una buona pratica permanentemente applicata, non solo un intervento temporaneo in conseguenza di terribili episodi come quelli avvenuti la scorsa estate.
ParlaMint-IT_2016-01-28-LEG17-Sed-568.u6	Segue l'interrogazione 3-01937 , sul malfunzionamento dell'impianto di climatizzazione della Galleria Borghese di Roma. Il rappresentante del Governo ha facoltà di rispondere a tale interrogazione.
ParlaMint-IT_2016-01-28-LEG17-Sed-568.u7	Signor Presidente, mi riferisco all'interrogazione con la quale il senatore Scalia, nel riportare il contenuto di un articolo di stampa in merito alla Galleria Borghese di Roma, ed in particolare ad un asserito malfunzionamento del sistema di climatizzazione del museo, chiede di conoscere le iniziative del Ministero per risolvere il problema della climatizzazione in generale ed il problema della conservazione della «Deposizione di Cristo» di Raffaello, in particolare. Vorrei preliminarmente riferire che è stata effettivamente più volte denunciata, negli anni passati, dalla stessa direzione della Galleria Borghese, la grave situazione relativa all'impianto di climatizzazione, tanto che nella Sala di Raffaello sono stati installati due potenti umidificatori, finalizzati a ricreare, nel miglior modo possibile, un microclima più idoneo alla conservazione delle tavole. Sottolineo questo particolare proprio a significare il fatto che il problema era ben noto e non è stato ignorato. Sulla situazione conservativa della «Deposizione di Cristo» sono state effettuate, infatti, regolari ricognizioni periodiche a cura dell'Istituto superiore per la conservazione ed il restauro, l'ultima delle quali a distanza di un anno dalla precedente. Secondo quanto riferito dai tecnici, dall'accurato esame visivo non sono emersi nuovi sollevamenti o cadute della pellicola pittorica. È infatti opportuno rammentare che le numerose increspature e i rigonfiamenti visibili sulla superficie del dipinto sono presenti da molto tempo e appaiono piuttosto legati ad antiche modificazioni della planarità degli strati pittorici; fenomeni probabilmente dovuti all'antico sistema di parchettatura e che rappresentano l'esito delle vicende storico-conservative estremamente complesse e travagliate del celebre dipinto. Vicende che vorrei rievocare brevemente: la celebre tavola è passata tra differenti mani di restauratori, spostata nel 1608, proprio dal cardinale Scipione Borghese, dall'interno della chiesa di San Francesco a Prato di Perugia alla Villa Pinciana di Roma, non esitando a calarla nottetempo dalle mura del capolavoro umbro; è stata in seguito trasferita a Palazzo Borghese; quindi nell'Ottocento è stata spostata più volte tra le residenze di Torino, Parigi e Roma. Non a caso, nel 1972 venne studiato, nel corso di un celebre restauro curato dall'allora Istituto centrale del restauro, un sistema di raccordi verticali, che ancorano il dipinto alla cornice facendo sì che il peso venga distribuito in modo equilibrato su tutto il supporto, lasciando però alle estremità laterali della tavola una maggiore mobilità e preservandola così dai rischi legati a una più rigida costrizione dell'intera superficie. Questo sistema, unitamente allo schermo protettivo costituito da un foglio di mylar (un film di poliestere trasparente, flessibile ed eccezionalmente forte e duraturo) posto nella zona retrostante, tale da ridurre al massimo l'incidenza degli stress microclimatici sull'opera e da ridurne l'impatto sul legno, sembra aver giocato un ruolo determinante nella conservazione dell'opera, anche in condizioni microclimatiche estreme come quelle verificatesi nella sala. Per quanto riguarda il problema delle curvature laterali dell'opera, nell'atto parlamentare viene richiamato un parere, espresso dalla dottoressa Hermann Fiore, secondo il quale tali curvature sarebbero passate da 1,5 a circa 12 centimetri; tali affermazioni si rivelano, dai dati strumentali, oltre che all'esame visivo di chi conosce l'opera, completamente erronee. Gli esami diagnostici periodicamente compiuti sul dipinto a cura del laboratorio di fisica dell'Istituto superiore per la conservazione e il restauro documentano inequivocabilmente che la cosiddetta freccia di imbarcamento, ovvero la curvatura delle parti laterali del dipinto, corrisponde a circa 27 millimetri, pari quindi a 2,7 centimetri, ed è dunque oltremodo inferiore alla improbabile dimensione (di 12 centimetri) riportata nell'articolo di stampa. Per la precisione, lo scostamento di 24,20 millimetri si verificò nell'intervallo cronologico compreso tra il 2004 e il 2010, l'ulteriore incremento di 3 millimetri si è verificato nell'ultimo quinquennio. In merito alla situazione microclimatica, la competente Soprintendenza speciale per il patrimonio storico, artistico ed etnoantropologico e per il polo museale della città di Roma ha proceduto a garantire la costante e piena funzionalità dell'impianto di condizionamento, con conseguente raffrescamento delle sale del museo, attraverso la sostituzione delle componenti obsolete. Compatibilmente con le risorse disponibili, a oggi, sono state già installate le nuove componenti dell'apparato di raffrescamento. È stato inoltre acquisito il progetto per un nuovo impianto di climatizzazione delle sale, nel perseguimento del principale dovere istituzionale che è quello della conservazione delle opere, per le quali è fondamentale la realizzazione di un sistema microclimatico ottimale, tale da garantire la migliore conservazione dei capolavori contenuti nel museo. Nella sala in cui è esposta la "Deposizione di Cristo", come sopra rammentato, sono stati già installati impianti di umidificazione atti a rendere il microclima idoneo alla presenza di dipinti su supporto ligneo.
ParlaMint-IT_2016-01-28-LEG17-Sed-568.u8	[[Domando di parlare.]] [[PRESIDENTE. Ne ha facoltà.]] Signor Presidente, ringrazio la signora Sottosegretaria per la risposta che reputo soddisfacente. La mia interrogazione, come ha ricordato, traeva spunto da un grido di allarme lanciato dall'ex direttrice della galleria Borghese, professoressa Fiore, circa un malfunzionamento dell'impianto di climatizzazione. I danni alla «Deposizione di Cristo» di Raffaello non sono imputabili al cattivo funzionamento dell'impianto, ricoprendo un arco temporale di anni, come ci ha appena ricordato. Il cattivo funzionamento dell'impianto però metteva a rischio evidente lo stato di conservazione di tutte le opere e la collezione di quel museo. Mi rendo conto che l'interrogazione risale a maggio dell'anno scorso, quando ancora non aveva spiegato la sua efficacia la riforma della governance dei musei del ministro Franceschini che, credo, sia all'origine anche dell'eccezionale aumento di visitatori e di incassi registrati nel corso del 2015. Ritenevo ovvio che la risposta sarebbe stata di un superamento delle criticità lamentate, considerata la nuova attenzione che questo Governo ha per la conservazione del nostro patrimonio. Spero comunque che questa interrogazione rimanga come testimonianza dello stato di degrado nel quale è stata gettata, da anni di governo all'insegna del principio che con la cultura non si mangia, la conservazione del nostro patrimonio storico-artistico. È un settore nel quale, come dicevo, il Governo Renzi ha impresso un radicale cambiamento. È un settore che può essere importante, anche per il rilancio della nostra economia, ma è soprattutto un settore nel quale abbiamo responsabilità evidenti. Abbiamo un dovere nei confronti dell'umanità di conservazione di un patrimonio straordinario e immenso che ci è dato di custodire, e lo dobbiamo fare per conto dell'umanità. È una grave responsabilità di cui questo Governo evidentemente sente il peso, ma che è stata purtroppo lasciata negli anni passati in assoluto secondo piano. PRESIDENTE. Lo svolgimento delle interrogazioni all'ordine del giorno è così esaurito.
ParlaMint-IT_2016-01-28-LEG17-Sed-568.u9	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2016-01-28-LEG17-Sed-568.u10	Il Senato tornerà a riunirsi in seduta pubblica martedì 2 febbraio, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,23).
