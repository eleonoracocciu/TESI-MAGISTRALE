ParlaMint-IT_2018-12-18-LEG18-Sed-73.u1	La seduta è aperta ( ore 17 ). Si dia lettura del processo verbale. NISINI, segretario, dà lettura del processo verbale della seduta del 13 dicembre. PRESIDENTE. Non essendovi osservazioni, il processo verbale è approvato.
ParlaMint-IT_2018-12-18-LEG18-Sed-73.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2018-12-18-LEG18-Sed-73.u3	Comunico che è stato presentato il seguente disegno di legge: dal Presidente del Consiglio dei Ministri : «Conversione in legge del decreto-legge 14 dicembre 2018, n. 135, recante disposizioni urgenti in materia di sostegno e semplificazione per le imprese e per la pubblica amministrazione» (989).
ParlaMint-IT_2018-12-18-LEG18-Sed-73.u4	Onorevoli colleghi, vi informo che è ancora in corso la Conferenza dei Capigruppo. La seduta riprenderà a conclusione dei lavori della stessa Conferenza. La seduta è sospesa. (La seduta, sospesa alle ore 17,03, è ripresa alle ore 17,28).
ParlaMint-IT_2018-12-18-LEG18-Sed-73.u5	Onorevoli colleghi, la Conferenza dei Capigruppo ha rimodulato il calendario dei lavori alla luce dell'esigenza, rappresentata dal Presidente della 5ᵃ Commissione, di posticipare l'inizio dei lavori in Assemblea del disegno di legge di bilancio. La discussione del provvedimento in Assemblea avrà quindi inizio, ove concluso dalla Commissione, giovedì 20, alle ore 17, per proseguire - come già previsto - nelle sedute di venerdì 21 e sabato 22 dicembre, se necessario, dalle ore 9,30 senza orario di chiusura.
ParlaMint-IT_2018-12-18-LEG18-Sed-73.u6	[[Domando di parlare.]] [[PRESIDENTE. Ne ha facoltà.]] Signor Presidente, lei ha partecipato, come noi Capigruppo, alla riunione in cui si è discusso del calendario dei lavori sulla legge di bilancio, però io ci terrei a condividere con l'Assemblea le considerazioni che sono state fatte, considerazioni assolutamente equanimi da parte nostra. Le opposizioni hanno manifestato un disagio profondo, basato soprattutto sul fatto che fino ad ora la Commissione bilancio è stata convocata e sconvocata nelle giornate di giovedì, venerdì, sabato, domenica, lunedì e anche oggi. Le opposizioni hanno dimostrato una assoluta disponibilità. Non hanno esercitato attività ostruzionistiche. Hanno collaborato, naturalmente nella diversità e, a volte, nella opposizione delle rispettive posizioni politiche, a che una manovra (che, nella sua approvazione al 31 dicembre, ci separa da un esercizio provvisorio) riuscisse ad arrivare a destinazione. Tuttavia, signor Presidente, non dimentichiamo - ed è quello che abbiamo comunicato al Governo e al presidente Pesco, che ringraziamo per la sua disponibilità - che se la manovra non è qui, non è ancora qui, ma è solamente un prodotto virtuale, questo non dipende dalle opposizioni. Le opposizioni hanno più volte ripetuto che quello che si è letto in questi giorni e che si è ascoltato nei telegiornali, cioè la possibile riduzione del PIL, la riduzione del rapporto deficit -PIL per gli anni 2019 e seguenti e la trasformazione del deficit da 2,4 a 2,04, sono, al momento, solamente delle opzioni. Noi opposizioni non possiamo continuare ad andare avanti sulla scorta di periodi ipotetici che ci vengono serviti dal Governo, periodi ipotetici perlopiù dell'irrealtà, perché quello che ci viene detto e ci viene promesso il giorno prima per il giorno dopo, il giorno dopo non si realizza. Abbiamo quindi fatto due richieste, che io ribadisco con forza. Naturalmente, ciascuno dei colleghi dell'opposizione parlerà pro domo propria, ma due sono le richieste imprescindibili alle quali vincoliamo la prosecuzione della nostra leale e disponibile collaborazione, pur se nel nostro ruolo di opposizione, con il Governo, così in Commissione come in Assemblea. In primo luogo chiediamo che in Commissione venga audito il ministro Tria. Noi ci troviamo ad avere un set di emendamenti dei relatori e un set di emendamenti del Governo che rappresentano solamente una minima parte del contenuto di una manovra la cui variazione sarà nell'ordine di sei, sette miliardi. Questi emendamenti, che noi abbiamo, in maniera naif, definito frattaglie rispetto al core business e al significato profondo della manovra, hanno però anch'essi un valore economico e devono trovare anch'essi un appostamento di bilancio. Non è quindi possibile, signor Presidente, colleghi, maggioranza, signor Presidente della 5ᵃ Commissione, esaminarli, né tantomeno votarli, finché il ministro Tria in Commissione e - ed è la seconda richiesta - il presidente Conte in Assemblea non saranno venuti a darci contezza del perimetro complessivo della manovra. [[Applausi dai Gruppi FI-BP e PD.]] Quanto, cioè, si spenderà, come, dove e da parte di chi, con numeri, colleghi, maggioranza, opposizioni, finalmente chiari, esatti e che siano in grado di passare la prova della verifica della Ragioneria generale dello Stato. Questo è, in sintesi, il messaggio che noi abbiamo trasferito in Conferenza dei Capigruppo. Ci è stato proposto dal Governo un termine del tutto virtuale, sempre in quel trend di periodi ipotetici che diventano dell'irrealtà e che ormai, per noi, sono realmente e concretamente inaccettabili. Ci è stato detto: si andrà in Aula giovedì alle ore 17, salvo, naturalmente, che non sia ancora terminato l'esame del provvedimento in Commissione. Noi, signor Presidente, abbiamo detto no e abbiamo votato contro questo calendario perché chiediamo, al Governo e alla maggioranza, serietà: non per il Parlamento, non solo per il Parlamento, ma soprattutto per il Paese, che sta perdendo danaro e opportunità a seguito di questa grande e inutile incertezza. [[Applausi dai Gruppi FI-BP e PD.]]
ParlaMint-IT_2018-12-18-LEG18-Sed-73.u7	[[Domando di parlare.]] [[PRESIDENTE. Ne ha facoltà.]] Signor Presidente, anche noi abbiamo votato contro questo calendario perché quanto sta succedendo in queste ore, in questi giorni, qui in Senato è assolutamente inaccettabile. È inaccettabile perché alla Commissione è stato impedito di lavorare, in questi giorni: le votazioni dovevano cominciare sabato 15 dicembre e si è impedito ai parlamentari di svolgere il proprio dovere, di approfondire i temi all'interno della manovra. E perché è successo tutto questo? È successo tutto questo perché si ama parlare della manovra: la maggioranza e il Governo amano parlare della manovra, ma amano farlo fuori da questa che è l'Aula preposta per affrontare questi temi. [[Applausi dal Gruppo PD]] Si fanno proposte di riduzione del deficit, di imposizioni della Commissione europea, ma la Commissione preposta, così come previsto dalla Costituzione all'articolo 72, non ne sa niente; non è informata dal Governo. Il Governo non vuole venire a riferire in Commissione; abbiamo chiesto la presenza del ministro Tria: evidentemente non ci vuole mettere la faccia; con tutta evidenza si sta vergognando di cosa sta succedendo a Bruxelles. Evidentemente le continue marce indietro di questa maggioranza sugli impegni che avevano preso di fronte agli italiani, che non vengono costantemente e sempre più pesantemente rispettati, lo mettono in imbarazzo. Altrettanto si può dire del presidente Conte: abbiamo chiesto che venisse a riferire in Assemblea al più presto per farci un quadro generale sullo stato della trattativa con la Commissione europea, sui passi indietro che il nostro Governo ha dovuto fare. Invece, niente, non riceviamo mai disponibilità. Qualche settimana fa abbiamo chiesto al ministro Di Maio di venire a riferire sugli affarucci di famiglia; ci hanno detto che poi ci darà una data, e non ne sappiamo più nulla. Sperano che ce ne si dimentichi. No, signor ministro Di Maio, non ce ne dimenticheremo, così come non ci dimentichiamo di quello che sta succedendo in queste ore. Si sta cercando di fare una manovra extraparlamentare senza coinvolgere le forze politiche, senza avere un dibattito profondo all'interno della Commissione, così come era stato promesso dalla maggioranza. All'ultima Conferenza dei Capigruppo abbiamo dettato e concordato con la maggioranza regole precise; ci domandiamo il perché non vengano rispettate in maniera metodica. Il Governo e la maggioranza abbiano il coraggio di venire ad affrontare i provvedimenti che stanno presentando; o forse non li conoscono neanche loro, continuano a navigare nel buio, nella nebbia, nell'ignoranza, e qualcun altro detta questa manovra all'Italia in maniera vergognosa, come non è mai successo in passato. [[Applausi dai Gruppi PD e FI-BP]] Signor Presidente, arrivo alle proposte di modifica del calendario. Chiediamo che si venga in Aula con la variazione alla Nota di aggiornamento del DEF che - lo ricordo - non è stata neanche validata dall'Ufficio parlamentare di bilancio. [[Applausi dal Gruppo PD]] Chiediamo di fare una variazione e di votarla in Assemblea prima di provvedere. Poi, una volta presentato il maxiemendamento, chiediamo di avere il tempo per subemendarlo e il tempo, nei prossimi giorni, per dibattere la manovra in Commissione. Siamo disponibili a venire a lavorare il 26 per votare questa manovra in Assemblea, dopo i dovuti approfondimenti, in maniera adeguata. L'assenza e l'indisponibilità del ministro Tria e del presidente Conte ci porteranno a gesti dimostrativi in Aula; quindi, il Gruppo Partito Democratico annuncia - mi auguro insieme ad altre forze dell'opposizione - di occupare questa Aula per due ore, dopo la conclusione dei lavori, per dimostrare al Governo e alla maggioranza che non si può trattare il Senato e il Parlamento in questo modo vergognoso. [[Applausi dai Gruppi PD e FI-BP.]]
ParlaMint-IT_2018-12-18-LEG18-Sed-73.u8	La ringrazio, senatore Marcucci, anche se normalmente i gesti rivoluzionari non si annunziano istituzionalmente; ma comunque va bene ugualmente. [[Applausi dal Gruppo M5S.]] [[Commenti dal Gruppo PD.]] Spero non l'abbia presa a male; è un modo per alleggerire il dibattito. MIRABELLI (PD). Il suo commento è inutile! PRESIDENTE. Ma perché? Si può alleggerire il dibattito.
ParlaMint-IT_2018-12-18-LEG18-Sed-73.u9	[[Domando di parlare.]] [[PRESIDENTE. Ne ha facoltà.]] Signor Presidente, lei ha assistito alla Conferenza dei Capigruppo, e credo abbia anche condiviso molte delle questioni che abbiamo posto, che sono semplicissime, colleghi, e doverose da parte dell'opposizione come da parte di ogni singolo senatore, a cui mi rivolgo. Mi riferisco alla necessità di avere elementi di chiarezza. Pensate sia possibile che noi, ormai da giorni - giovedì, venerdì, sabato, domenica, lunedì - abbiamo avuto continue notizie contrastanti, fughe di notizie, anticipazioni, agenzie, senza mai avere un elemento di chiarezza per capire come sta procedendo il negoziato né quali sono gli elementi su cui si sta reimpostando la manovra? Beati i Capigruppo di maggioranza che sono così certi, evidentemente: spero per loro che abbiano certezza e prontezza. Abbiamo avuto prima l'affermazione del Sottosegretario che praticamente ha detto che il negoziato è concluso; poi, che comunque si limiterà solo e unicamente alle due misure principali, quota 100 e reddito di cittadinanza. Abbiamo letto e continuiamo a leggere tutto e il contrario di tutto. Che cosa abbiamo chiesto di strano, dopo che per giorni abbiamo dato - il presidente Pesco lo sa - tutta la nostra collaborazione? Anzi, abbiamo sollecitato l'anticipo della discussione su alcuni elementi assolutamente fondamentali: ognuno di noi ha indicato elementi importanti su cui era possibile, non solo avviare il confronto, ma già cominciare a predisporre alcune soluzioni. Pertanto non ci si può certamente accusare di aver fatto pratiche ostruzionistiche. C'è stata collaborazione massima. Adesso però è arrivato il momento che l'Assemblea sia messa al corrente, siano date le informazioni rispetto a cosa e se si sta concludendo e a come si sta procedendo. La questione posta poc'anzi dal collega Marcucci non è peregrina. Quindi, se vi sono questi elementi occorre un passaggio in Assemblea per apportare delle modifiche; ci sono modifiche dei saldi? Migliorano? Peggiorano? Migliorano secondo noi. Quindi dovremmo procedere ad una variazione della Nota di aggiornamento del Documento di economia e finanza. Questo è almeno indispensabile. Ciò detto, avevamo chiesto che il ministro Tria potesse essere audito in Commissione bilancio; siamo usciti dalla Conferenza dei Capigruppo e questo ancora non è chiaro: non sappiamo se arriverà il ministro Fraccaro o il ministro Tria. Cosa dobbiamo fare? Dobbiamo venire noi col cartello di Crozza in cui il ministro Tria chiede aiuto? Ci mettiamo anche noi un cartello per chiedere aiuto a qualcuno? Cosa dobbiamo fare? Conte è il Capo del Governo e giustamente è stato indicato come il principale responsabile a cui fa capo la negoziazione: venisse qui in Aula a dirci esattamente come sono andate le cose. Sono andate bene? Dovreste essere contenti, allora, dovreste essere qui a dire che ce l'abbiamo fatta, che abbiamo trovato l'equilibrio. La nostra unica preoccupazione - lo sapete perfettamente - è quella di non far rischiare al Paese anche l'esercizio provvisorio, per questo non riusciamo a comprendere perché non si vuol far in modo che ci sia un'informativa e che il Parlamento sia messo al corrente. Tutto ciò rappresenterebbe anche per voi e per il Paese un elemento di chiarezza e la possibilità reale di proseguire in maniera spedita. Per questi motivi torno a reiterare la richiesta che il ministro Tria riferisca in Commissione e il presidente Conte in Assemblea; per quanto ci riguarda, non abbiamo nessuna intenzione di soprassedere a questa richiesta. Mi rivolgo anche ad alcuni membri dell'Esecutivo che sono seduti sui banchi del Governo per dire che le prerogative del Parlamento le difendo sempre, non soltanto quando si sta all'opposizione, ma anche quando si diventa maggioranza [[Applausi dai Gruppi Misto-LeU, FI-BP e PD.]]
ParlaMint-IT_2018-12-18-LEG18-Sed-73.u10	[[Domando di parlare.]] [[PRESIDENTE. Ne ha facoltà.]] Signor Presidente, innanzitutto credo si debba partire da un dato: il Governo ha presentato una manovra che ha già affrontato una lettura alla Camera, autorizzata nei saldi dalle Aule parlamentari come da prassi; non si può quindi dire che in questo momento non esiste una manovra in discussione in Commissione. Dopodiché sono stati presentati anche degli emendamenti del relatore e del Governo; ho sentito parlare di necessità di espressione di un parere da parte della Ragioneria generale dello Stato; ovviamente gli emendamenti del Governo sono già bollinati, altrimenti non potrebbero essere presentati. Non si sta, quindi, parlando del nulla, ma di una manovra che c'è, esiste e ha delle previsioni. È indubbio che c'è un'interlocuzione con l'Europa nata quando è stata presentata la manovra e tale interlocuzione sta portando a delle modifiche di cui ovviamente la Commissione avrà notizia appena avrà termine. È un po' difficile chiedere, nel corso delle trattative, al Ministro dell'economia e delle finanze di venire in Commissione. [[Commenti del senatore Marcucci]] PRESIDENTE. Per favore, fate proseguire il collega. Gli altri hanno parlato in assoluta tranquillità. È stata annunciata anche in Commissione da parte del sottosegretario Santangelo la disponibilità, che viene raccolta in queste ore dal ministro Tria, a venire in Commissione e ovviamente lo farà. Credo che ci sono alcuni parti della manovra che possono essere già discusse e votate nel dibattito in Commissione. Ringrazio il presidente Pesco per il lavoro che sta facendo e ringrazio, come abbiamo già fatto, tutte le opposizioni che hanno contribuito in modo costruttivo, partendo dalle loro posizioni politiche, ma senza mai voler incrudire il rapporto e, anzi, mostrandosi sempre inclini al dialogo sulle modalità con cui si arriverà in Assemblea con la manovra. Riteniamo che proporre un calendario che preveda, laddove terminata in Commissione, la discussione in Aula per giovedì del disegno di legge di bilancio non sia nulla di scandaloso. Credo che ci saranno le modalità per arrivare in Aula giovedì. Altrimenti prenderemo atto che la Commissione avrà bisogno di ancora un po' di tempo. [[Commenti dal Gruppo PD.]]
ParlaMint-IT_2018-12-18-LEG18-Sed-73.u11	[[Domando di parlare.]] [[PRESIDENTE. Ne ha facoltà.]] Signor Presidente, intervengo per ribadire il fatto che - lo diciamo a tutti i membri della minoranza - da parte del Governo c'è stato fin da subito un atteggiamento di profonda collaborazione, di rispetto e di volontà di approfondire e trattare i temi che la minoranza ha portato all'attenzione del Governo con alcuni emendamenti, tant'è vero che è stato chiesto anche a voi di evidenziarne alcuni. C'è una trattativa anche su tali questioni, che possono essere considerate meno importanti, ma che sono pur sempre richieste che provengono dalla minoranza. Il fatto che si sia andati lunghi con i tempi è dettato semplicemente da una ragione, sempre richiesta dalla minoranza. Mi riferisco al fatto che questo emendamento di modifica dei saldi venga esaminato in Commissione e non in Assemblea. Questo è quanto ci avete chiesto. È evidente che, nel momento in cui la trattativa sarà finita e sarà pronto l'emendamento, arriviamo in Commissione. C'è stata piena disponibilità della maggioranza a darvi il tempo necessario per poterlo esaminare. Sinceramente tutto questo bailamme messo in piedi dalla minoranza... [[Commenti dal Gruppo PD]] Ma perché devo essere sempre interrotto quando parlo? [[Commenti della senatrice Bellanova]] PRESIDENTE. Sentore Romeo, il suo intervento può suscitare più interruzioni, lei prosegua. State tranquilli. Fate proseguire il senatore Romeo. Non era una grande interruzione, vada avanti. Sono intervenuto per dire che c'è piena disponibilità a darvi il tempo necessario per poter esaminare l'emendamento sulla modifica dei saldi. Con il calendario è stato detto: se riusciamo a fare in tempo entro mercoledì sera o giovedì mattina, giovedì pomeriggio alle ore 17 iniziamo l'Aula; se non facciamo in tempo perché arriva più tardi l'emendamento sui saldi e avete bisogno di più tempo per discuterlo, il provvedimento arriverà in Aula venerdì. BELLANOVA (PD). Ma quale tempo? PRESIDENTE. Collega, lo lasci concludere. Il suo Capogruppo mi pare sia intervenuto in maniera chiara e lei si affidi alle sue conclusioni. VALENTE (PD). Avete bisogno voi di tempo. ROMEO (L-SP-PSd'Az). C'è, comunque, piena disponibilità da parte della maggioranza a venire incontro all'opposizione. Quello che non comprendiamo è: volete che il ministro Tria venga a spiegarvi i termini della trattativa, ma che trattativa è se la facciamo a carte scoperte? [[Applausi dai Gruppi L-SP-PSd'Az e M5S. Proteste dal Gruppo PD]] Le trattative non si fanno a carte scoperte. Verrà il Governo quando, alla fine, ci sarà l'accordo con l'Europa, anche perché la trattativa la fa il Governo e non il Parlamento. [[Commenti della senatrice Malpezzi]] Sto dicendo che c'è piena disponibilità. Aspettate il maxiemendamento e avrete tutto ciò che avete chiesto fino ad oggi. È possibile che ci mostriamo disponibili e vi arrabbiate lo stesso? [[Applausi dai Gruppi L-SP-PSd'Az e M5S.]] PRESIDENTE. Non si sono arrabbiati, senatore. Hanno fatto una richiesta.
ParlaMint-IT_2018-12-18-LEG18-Sed-73.u12	[[Domando di parlare.]] [[PRESIDENTE. Ne ha facoltà.]] Credo che anche la maggioranza riconosca che le opposizioni - parlo per il mio Gruppo - hanno avuto un atteggiamento istituzionale, collaborativo e leale di fronte alla trattativa così complessa di questi giorni. Il ritardo nell'approvazione dei documenti di bilancio non è assolutamente responsabilità delle opposizioni, ma di una trattativa che si prolunga per colpa del Governo e di chi lo sostiene da giorni e giorni. Attendiamo da giorni in Commissione di sapere quali sono i contenuti reali di questa manovra, non i dettagli emendativi, che peraltro ci sono stati consegnati soltanto oggi. Segnalo anche, signor Presidente - lo abbiamo detto anche in sede di Conferenza dei Capigruppo - che, tra gli emendamenti presentati, ce ne sono alcuni di natura chiaramente ordinamentale che, secondo noi, non dovrebbe pertanto essere ammessi, ma questo ora è un aspetto sicuramente secondario. Ciò che per noi, invece, è assolutamente importante e prioritario è ribadire che il Senato ha il diritto, oserei dire il dovere, di valutare, di giudicare e di emendare i documenti di bilancio e di farlo con tempo congruo, perché altrimenti si tratta di una beffa, di una presa in giro e credo che il Senato non abbia bisogno di essere offeso o raggirato. Per quanto ci riguarda, signor Presidente, colleghi, noi siamo disponibili a venire in Senato, tutti i giorni in cui la maggioranza lo deciderà, per svolgere una discussione corretta e approfondita sulla manovra bilancio. Il nostro obiettivo non è, da opposizione sfasciacarrozze, l'esercizio provvisorio, ma è semplicemente l'esercizio del nostro diritto-dovere di controllo e di verifica. Un'ora fa, nel corso della Conferenza dei Capigruppo, il Sottosegretario ha annunciato che l'accordo tra il Governo italiano e la Commissione europea è stato raggiunto e non ho motivo di dubitare che il Sottosegretario dia informazioni non corrette al Senato. Mi domando, quindi, e soprattutto domando ai colleghi dell'opposizione, se l'accordo è raggiunto, che cosa osta al fatto che voi decidiate che domani, all'ora che preferite, il ministro Tria venga in Commissione a riferire sull'accordo raggiunto? Se c'è un accordo raggiunto, qual è il problema rispetto al fatto che domani, ripeto, all'ora in cui preferite (alle 8 del mattino, alle 20 o alle 18), qualcuno si degni di riferire in Senato sui contenuti dell'accordo? Diversamente, siamo infatti autorizzati a sospettare che voi ci vogliate trascinare fino a giovedì sera, per poi dirci venerdì mattina che il maxiemendamento si presenta al Senato e la festa è finita così. Questa sarebbe un'offesa, non solo per noi dell'opposizione, ma credo anche per i colleghi della maggioranza, che ho il sospetto che conoscano i contenuti della manovra meno di noi. Quindi, nel rispetto di tutti, della maggioranza e dell'opposizione, signor Presidente, formalizzo di nuovo ai membri del Governo la richiesta, che mi pare di buon senso, che domani - decidano pure l'ora che preferiscono - il Ministro riferisca in Commissione sui contenuti dell'accordo raggiunto a Bruxelles. [[Applausi dal Gruppo FdI.]]
ParlaMint-IT_2018-12-18-LEG18-Sed-73.u13	Colleghi, il ministro Fraccaro ha chiesto di poter fare una breve precisazione. Le dico subito, Ministro, che, se la sua precisazione non sarà brevissima, riaprirà il dibattito. Prego, a lei la parola. [[Applausi dal Gruppo FdI.]]
ParlaMint-IT_2018-12-18-LEG18-Sed-73.u14	Signor Presidente, intanto voglio rivolgere le mie scuse al presidente Alberti Casellati e a tutti i Gruppi per non aver preso parte alla Conferenza dei Capigruppo, nonostante avessi annunciato la mia presenza, ma sono stato impegnato, insieme al presidente Mattarella, ad accogliere la salma del nostro connazionale Antonio Megalizzi a Ciampino, che è ritornata in Italia. [[Il Presidente e l'Assemblea si levano in piedi. Applausi.]] In questa occasione abbiamo espresso alla famiglia le condoglianze e la vicinanza dell'intero Governo e del Parlamento tutto. Per quanto riguarda invece le richieste dell'opposizione, assolutamente condivisibili, esiste in questo momento un'importante interlocuzione - credo che ne siamo tutti consapevoli - tra il Governo italiano e Bruxelles, quindi l'Unione europea e la Commissione europea. Di questo abbiamo parlato in Commissione, e in sede di Conferenza dei Capigruppo, e abbiamo interloquito appunto in questo momento con il presidente Conte e con il ministro Tria. Le richieste di poter proseguire con un'informazione compiuta da parte di tutti i parlamentari che sono intervenuti sono richieste che condivido anch'io personalmente. Credo che la Commissione non possa proseguire senza che ci sia un chiarimento dell'esito di questa interlocuzione. Mi preme però dirvi alcune tempistiche, che non possiamo ignorare. Domani mattina alle 9 si convocherà una riunione dei commissari europei e, molto probabilmente, solo in quella sede ci sarà una formalizzazione del parere della Commissione sulla proposta del Governo italiano in merito alla manovra e quindi alla possibilità di evitare la procedura di infrazione. Ovviamente dovremo attendere tutti quel momento, senza necessariamente svelare o rivelare qual è stata l'interlocuzione, perché altrimenti non ci sarebbe una possibilità di confronto e una decisione ponderata da parte della Commissione. [[Commenti della senatrice Malpezzi.]] Vi chiedo e chiedo al Governo di poter riferire in Commissione o in Aula, nel momento in cui pervenga al Governo un qualsiasi tipo di informativa in merito, e di comunicare, probabilmente solo a seguito invece di questa riunione a Bruxelles, dell'avvenuta lettera che dovrà inviare la Commissione al Parlamento italiano. Quindi, la disponibilità del Presidente del Consiglio e del ministro Tria è quella di venire immediatamente a riferire a tutti voi, per garantire la centralità del Parlamento e la possibilità di proseguire i lavori in maniera ordinata su una materia così importante come la manovra, una volta che la Commissione europea abbia comunicato la sua posizione nei confronti della proposta del Governo italiano. C'è massima disponibilità da parte del Governo e da parte del Presidente del Consiglio e del ministro Tria, a relazionarsi con il Parlamento alla luce di questa interlocuzione. [[Applausi dai Gruppi M5S e L-SP-PSd'Az.]]
ParlaMint-IT_2018-12-18-LEG18-Sed-73.u15	Mi sembra che, con la dichiarazione del Ministro, venga meno la richiesta - perché mi pare accolta - di un'informativa del Presidente del Consiglio. Lo sto chiedendo, in modo che adesso i presentatori della richiesta mi dicano, in un minuto di tempo, se intendono reiterare la richiesta di una votazione o se la dichiarazione del Ministro di aver accettato e assicurato che il Presidente del Consiglio verrà in Aula non appena ci sarà il pronunciamento della Commissione europea faccia venir meno la necessità di una votazione. C'è poi l'altra richiesta del senatore Marcucci, relativa alla presentazione di una modifica della Nota di aggiornamento al DEF, che rimane, salvo che non ci sia la decisione di chiedere di non metterla più in votazione. Su questo punto vorrei avere una risposta in un minuto di tempo; poi, se vi sarà una votazione, ci sarà la possibilità della dichiarazione di voto. Al momento chiedo ai senatori intervenuti - come quando si chiede se si ritira o no un emendamento - se intendono riconfermare la richiesta di votazione per la presenza del Presidente del Consiglio in Aula.
ParlaMint-IT_2018-12-18-LEG18-Sed-73.u16	Signor Presidente, innanzitutto è stato lei a precisare che, qualora l'intervento del Ministro fosse stato denso di significato, avrebbe riaperto il dibattito. Ovviamente io prendo atto delle sue parole e mi comporto di conseguenza. Detto ciò, signor Ministro, lei non si deve scusare. Anzi, noi la ringraziamo per la testimonianza data su questa tragedia; il nostro era un applauso sincero in termini istituzionali per quello che ha fatto. Del resto, era autorevolmente rappresentato dal suo Sottosegretario, che però, signor Ministro, ha detto delle cose molto precise e - devo dire - anche reiterate in più di un'occasione. Egli ha detto che questa trattativa era conclusa e che l'emendamento che voi chiamate mini e che decidete di ritirare dietro indicazione della Commissione europea, riguarda molti miliardi di euro e quindi, mi sembra in realtà assolutamente maxi. Oggi lei ci viene a dire che noi aspettiamo, domani, la comunicazione su come la Commissione europea ha riscritto la nostra manovra. Ci dite questo voi, che rappresentate il Governo italiano che doveva andare a Bruxelles a petto in fuori a difendere i nostri interessi. Ora siamo addirittura arrivati alla situazione per cui vi fate scrivere la manovra e che in Parlamento se ne può parlare solo dopo. [[Applausi dai Gruppi PD e FI-BP]] Signor Ministro, si rende conto di cosa ci sta dicendo? Lei sta dicendo che, finché non hanno l'autorizzazione, il ministro Tria e il presidente Conte non possono venire in Aula a parlare della manovra. Questo ci sta dicendo! [[Applausi dal Gruppo PD]] Signor Presidente, mi avvio a concludere, per poi intervenire nuovamente in sede di dichiarazione di voto. Nella riunione della Conferenza dei Capigruppo noi abbiamo deliberato e nel calendario approvato non sono previste comunicazioni del presidente Conte. Signor Presidente, la invito pertanto ad adoperarsi affinché venga riconvocata la Conferenza dei Capigruppo per modificare il calendario, prevedendo nella seduta di domani pomeriggio le comunicazioni del presidente Conte. [[Applausi dal Gruppo PD]] Noi saremo così soddisfatti e non occuperemo l'Aula, perché finalmente ci sarà qualcuno che viene in questa sede a farsi carico della situazione vergognosa in cui avete messo il nostro Paese. [[Applausi dai Gruppi PD e FI-BP.]]
ParlaMint-IT_2018-12-18-LEG18-Sed-73.u17	Signor Presidente, il ministro Fraccaro ci è venuto a spiegare che aspettiamo per domani la decisione della Commissione europea e che vi sarà poi la disponibilità del presidente Conte a venire a riferire in Assemblea. Benissimo, questo è esattamente ciò che noi chiedevamo, anche se in tempi immediati. Tuttavia, signor Presidente, le faccio presente che bisognerà rivedere alcune decisioni assunte poco fa a maggioranza in sede di Conferenza dei Capigruppo. Ciò è evidente, in quanto occorre prevedere che domani pomeriggio il presidente Conte venga a riferire in Assemblea.
ParlaMint-IT_2018-12-18-LEG18-Sed-73.u18	Signor Presidente, condivido sotto il profilo politico le valutazioni dei colleghi che mi hanno preceduto. Abbiamo vissuto un paio di mesi, probabilmente anche registrando perdite economiche notevoli a danno di tutti gli italiani, con un tira e molla con l'Unione europea, che è stata affrontata con piglio vigoroso, per poi ritornare - è stato giustamente detto qui - con le pive nel sacco, facendosi segnalare i contenuti della manovra con la matita rossa e blu. Questa cosa ci mortifica un po', perché non è certamente questo l'obiettivo che avremmo voluto ottenere. Ritorniamo al tema della discussione, riguardante il calendario dei lavori. Speriamo di poter concludere il calendario di Fate Indovino, con la previsione delle comunicazioni del presidente Conte, che potrà finalmente fare chiarezza. Il senatore Mallegni mi ha segnalato una cosa che ha colpito tutti noi: si dice che non si può svelare il contenuto della trattativa con Bruxelles. Ma cosa è, un segreto di Stato? [[Commenti dal Gruppo M5S e del senatore Romeo]] Mi scusi, ma che cosa svela? Signor Ministro, bisogna che lei ci dica. La manovra che il Parlamento italiano deve votare nell'interesse del Paese è diventata una cosa segreta tra voi e l'Unione europea, che forse ci comunicherete in questa sede con qualche omissis e puntino, come si fa con le intercettazioni. Pertanto, signor Presidente, il nostro comune intento è quello di veder riconvocata la Conferenza dei Capigruppo, perché è evidente che il calendario di Frate Indovino è nuovamente cambiato e dobbiamo prenderne atto istituzionalmente. Inoltre, presidente La Russa, vorrei portare alla sua attenzione, in qualità di presidente pro tempore, la circostanza per cui questi emendamenti, queste "frattaglie" che ci sono stati presentati alla spicciolata prima di svelare il reale orfico e misterico contenuto di questa manovra invisibile, trattano argomenti omnibus, in quanto contengono di tutto. Quindi, sollecito con l'occasione anche un'attenta valutazione sull'ammissibilità di questi emendamenti come da Regolamento del Senato della Repubblica. [[Applausi dai Gruppi FI-BP e PD.]]
ParlaMint-IT_2018-12-18-LEG18-Sed-73.u19	Saluto a nome dell'Assemblea i docenti e gli studenti dell'Istituto di istruzione superiore «Giovanni Minzoni» di Giugliano in Campania, in provincia di Napoli, che stanno assistendo ai nostri lavori. [[Applausi.]]
ParlaMint-IT_2018-12-18-LEG18-Sed-73.u20	Ricapitolando, mi pare che la richiesta di una votazione affinché venga a riferire il presidente Conte oggi, anche considerato che stasera non può venire, si sia tramutata nella richiesta di convocazione di una nuova Capigruppo che mi sembra corretta. Il presidente Alberti Casellati mi ha già dato la sua disponibilità, con una velocità superiore a quella della manovra finanziaria, per le ore 19 di stasera. Si svolgerà pertanto una nuova Conferenza dei Presidenti di Gruppo e credo che questo sia un buon segnale dell'efficienza di questa istituzione. [[Applausi dal Gruppo M5S]] Sospendo pertanto la seduta fino al termine della Conferenza dei Capigruppo, il cui inizio è previsto per le ore 19. (La seduta, sospesa alle ore 18,12, è ripresa alle ore 19,25). La Conferenza dei Capigruppo ha stabilito che alle ore 12 di domani l'Assemblea si riunirà per un'informativa del Presidente del Consiglio dei ministri sulla manovra economica. I Gruppi potranno intervenire per cinque minuti. Resta confermato il calendario già comunicato all'Assemblea relativo alla discussione del disegno di legge di bilancio.
ParlaMint-IT_2018-12-18-LEG18-Sed-73.u21	[[Domando di parlare.]] [[PRESIDENTE. Ne ha facoltà.]] Signor Presidente, prendo atto della disponibilità data dal Presidente del Consiglio: credo che sia assolutamente necessario e indispensabile, affinché il Parlamento e il Senato della Repubblica tornino al centro dell'azione relativa alla manovra di Governo. Mi auguro che la relazione che il Presidente del Consiglio domani svolgerà sia puntuale e informativa di tutti gli aspetti riguardanti la manovra. Ritengo che si sia creato un pesante vulnus nei confronti del Parlamento. Tuttavia, proprio a dimostrazione del nostro apprezzamento per la disponibilità del Presidente del Consiglio, rinunciamo alle altre richieste di votazione sul calendario e ci esprimiamo a favore del calendario appena annunciato all'Assemblea, ma soprattutto sottolineiamo che, a seguito della nostra forte richiesta di avere qui il Presidente del Consiglio, il calendario è stato modificato. [[Applausi dal Gruppo PD.]]
ParlaMint-IT_2018-12-18-LEG18-Sed-73.u22	[[Domando di parlare.]] [[PRESIDENTE. Ne ha facoltà.]] Signor Presidente, come si è visto, le richieste che noi avevamo avanzato non solo erano ragionevoli, ma volte a difendere la possibilità di quest'Assemblea di avere tutte le informazioni necessarie per procedere all'approvazione del disegno di legge di bilancio. Dispiace, signor Presidente, nel prendere atto che ci si è arrivati solo dopo aver molto insistito, anche nella precedente Conferenza dei Capigruppo, per riuscire a ottenere quanto era in qualche modo doveroso. Per quanto ci riguarda, domani ci sarà l'informativa e quindi l'impegno a poter avere tutti gli elementi per procedere rapidamente al lavoro della Commissione bilancio. [[Applausi dai Gruppi Misto-LeU e PD.]]
ParlaMint-IT_2018-12-18-LEG18-Sed-73.u23	[[Domando di parlare.]] [[PRESIDENTE. Ne ha facoltà.]] Signor Presidente, per quanto di nostra competenza, ringrazio il Governo e il Presidente del Consiglio per averci dato questa disponibilità. Non sarebbe stato possibile fare altrimenti; non avremmo potuto proseguire. Lo abbiamo detto e lo ripetiamo: la manovra deve avere un perimetro definito, le somme di cui si sta discutendo, in una trattativa che purtroppo non ci riguarda e che si sta svolgendo al di fuori di queste Aule parlamentari, sono troppo ingenti e troppo cospicue per non essere oggetto di uno stop del Parlamento. Stiamo parlando di sei, sette miliardi, che non potrebbero non riflettersi sul lavoro attuale di un Parlamento che non sarebbe in grado di esaminare il quadro di insieme. Per questo riteniamo indispensabile che il Presidente del Consiglio venga a dirci qualcosa di significativo, quali sono stati i parametri del negoziato e quali saranno gli elementi di cui potremmo disporre quando tratteremo questa legge di bilancio. Soprattutto ci aspettiamo, così come ci è stato promesso (lo ripeto, il Governo ha dato la sua disponibilità e noi abbiamo, da opposizioni responsabili quali siamo, contraccambiato senza atteggiamenti ostruzionistici), che il Governo, nel momento in cui nella persona del Presidente del Consiglio definirà il perimetro della manovra, ci dia il tempo necessario e qualcosa di più che sufficiente per poter fare sentire la nostra voce di opposizioni e presentare emendamenti in tempi congrui. Questo lo stiamo dicendo da una settimana; è molto importante che alla disponibilità dei contenuti corrisponda anche la disponibilità relativa all'attività democratica di questo Parlamento. [[Applausi dai Gruppi FI-BP e PD.]]
ParlaMint-IT_2018-12-18-LEG18-Sed-73.u24	[[Domando di parlare.]] [[PRESIDENTE. Ne ha facoltà.]] Signor Presidente, consideriamo con favore la proposta del Governo, in base alla quale il presidente Conte riferirà domani in Aula. Sono soprattutto contento che il Governo abbia accettato e abbia capito che era necessario sospendere i lavori della 5ᵃ Commissione fino a dopo l'intervento del Presidente del Consiglio. Sono sicuro che, successivamente, i lavori della 5ᵃ Commissione andranno avanti spediti e che riusciremo a chiuderli entro il termine previsto per l'Aula di giovedì.
ParlaMint-IT_2018-12-18-LEG18-Sed-73.u25	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, non posso non portare in quest'Aula oggi la richiesta di aiuto e l'urlo di dolore che arriva da 4.500 lavoratori, che stanno protestando da ieri in Calabria (a Cosenza, Catanzaro, Reggio Calabria, Vibo Valentia, Lamezia e Crotone) e che rischiano di perdere il posto di lavoro il 31 dicembre. Chiedo al ministro Tria di convocare un tavolo tecnico urgente con le sigle sindacali che rappresentano i 4.500 lavoratori, ex LSU-LPU, che rischiano di perdere il posto di lavoro. È un'emergenza sociale molto importante, che va affrontata con una tempistica che non può che essere domani, perché la legge di bilancio deve prevedere quantomeno i fondi per dare un minimo di stabilità a queste famiglie. Non possiamo lasciare dei giovani ragazzi con dei genitori che non lavorano. In Calabria è impossibile trovare lavoro. Vi chiedo di accogliere gli emendamenti che, a mia prima firma, sono stati presentati dal Gruppo Forza Italia. Oppure, visto che per noi non è una questione di partito, ma un'emergenza sociale, chiediamo che il Governo si faccia carico di questa battaglia di civiltà per la Calabria e la porti avanti, perché 4.500 persone non troveranno mai più lavoro in Calabria, dopo vent'anni di contratti a tempo determinato e senza contributi versati per tantissimi anni. [[Applausi dal Gruppo FI-BP]] È una grande ingiustizia. Ve lo chiedo a nome di tutti i calabresi. Non possiamo perdere la dignità di cittadini italiani. Vi chiedo di intervenire immediatamente. Lo chiedo al ministro Tria e al presidente del Consiglio Conte. [[Applausi dal Gruppo FI-BP.]]
ParlaMint-IT_2018-12-18-LEG18-Sed-73.u26	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2018-12-18-LEG18-Sed-73.u27	Il Senato tornerà a riunirsi in seduta pubblica domani, mercoledì 19 dicembre, alle ore 12, con il seguente ordine del giorno: (Vedi ordine del giorno) La seduta è tolta (ore 19,38).
