ParlaMint-IT_2018-06-12-LEG18-Sed-10.u1	La seduta è aperta (ore 16,34). Si dia lettura del processo verbale. LAFORGIA, segretario, dà lettura del processo verbale della seduta del 5 giugno. PRESIDENTE. Non essendovi osservazioni, il processo verbale è approvato.
ParlaMint-IT_2018-06-12-LEG18-Sed-10.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2018-06-12-LEG18-Sed-10.u3	L'ordine del giorno reca: «Comunicazioni del Presidente».
ParlaMint-IT_2018-06-12-LEG18-Sed-10.u4	La Conferenza dei Capigruppo ha approvato il calendario dei lavori dell'Assemblea fino al 28 giugno. Nella seduta di domani, con inizio alle ore 11,15, il Ministro dell'interno renderà un'informativa sulla vicenda della nave Aquarius. I Gruppi potranno intervenire per cinque minuti. Martedì 19 giugno, a partire dalle ore 11 e senza orario di chiusura, sarà discusso il Documento di economia e finanza 2018. Il calendario della settimana prevede inoltre la discussione del decreto-legge recante ulteriori misure a favore delle popolazioni colpite dagli eventi sismici del 2016. L'esame del provvedimento, ove non concluso, potrà eventualmente proseguire nella settimana dal 26 al 28 giugno. Mercoledì 27 giugno, alle ore 16, il Presidente del Consiglio dei ministri renderà comunicazioni in vista del Consiglio europeo del 28 e 29 giugno 2018. Per tutti i provvedimenti in calendario si è proceduto alla ripartizione dei tempi tra i Gruppi. Il calendario potrà essere integrato con un'informativa del Ministro dello sviluppo economico e del lavoro e delle politiche sociali sugli incidenti nei luoghi di lavoro. Il Parlamento in seduta comune è convocato giovedì 21 giugno, alle ore 14,30, per l'elezione di un giudice della Corte costituzionale. Voteranno per primi gli onorevoli senatori. Comunico infine che i Gruppi dovranno far pervenire alla Presidenza le designazioni dei propri componenti nelle Commissioni permanenti e nella Giunta delle elezioni e delle immunità parlamentari entro le ore 20 di lunedì 18 giugno.
ParlaMint-IT_2018-06-12-LEG18-Sed-10.u5	La Conferenza dei Presidenti dei Gruppi parlamentari, riunitasi oggi, con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 55 del Regolamento - il seguente calendario dei lavori dell'Assemblea fino al 28 giugno 2018: [[Martedì 12 Giugno h. 16,30 - Comunicazioni del Presidente - Informativa del Ministro dell'interno sulla vicenda della nave Aquarius Mercoledì 13 " h. 11,15]] [[Martedì 19 Giugno h. 11 - Doc . LVII, n. 1 - Documento di economia e finanza 2018 - Disegno di legge n. 435 - Decreto-legge n. 55, ulteriori misure a favore delle popolazioni colpite dagli eventi sismici del 2016 (Voto finale entro il 29 giugno) (Scade il 28 luglio) Mercoledì 20 " h. 16-20 Giovedì 21 " h. 9,30-14]] Le proposte di risoluzione sul documento LVII, n. 1 (Documento di economia e finanza 2018) dovranno essere presentate entro la conclusione della discussione generale. Gli emendamenti alla risoluzione accolta dal Governo dovranno essere presentati entro un'ora dall'espressione del parere. Gli emendamenti al disegno di legge n. 435 (Decreto-legge n. 55, ulteriori misure a favore delle popolazioni colpite dagli eventi sismici del 2016) dovranno essere presentati entro le ore 12 di venerdì 15 giugno. Il Parlamento in seduta comune è convocato giovedì 21 giugno, alle ore 14,30, per l'elezione di un giudice della Corte costituzionale. Voteranno per primi gli onorevoli senatori. [[Martedì 26 Giugno h. 16,30-20 - Eventuale seguito disegno di legge n. 435 - Decreto-legge n. 55, ulteriori misure a favore delle popolazioni colpite dagli eventi sismici del 2016 (Voto finale entro il 29 giugno) (Scade il 28 luglio) - Comunicazioni del Presidente del Consiglio dei ministri in vista del Consiglio europeo del 28 e 29 giugno 2018 (mercoledì 27, ore 16) Mercoledì 27 " h. 9,30 Giovedì 28 " h. 9,30 (se necessaria)]] Ripartizione dei tempi per la discussione del documento LVII, n. 1 (Documento di economia e finanza 2018) (7 ore, escluse dichiarazioni di voto) [[Relatore 45' Governo 45' Gruppi 5 ore e 30 minuti, di cui: M5S 1h 20' FI-BP 55' L-SP 54' PD 51' FdI 33' Misto 30' Aut (SVP-PATT, UV) 28' Dissenzienti 5']] Ripartizione dei tempi per la discussione del disegno di legge n. 435 (Decreto-legge n. 55, ulteriori misure a favore delle popolazioni colpite dagli eventi sismici del 2016) (7 ore, escluse dichiarazioni di voto) [[Relatore 40' Governo 40' Votazioni 40' Gruppi 5 ore, di cui: M5S 1h 13' FI-BP 50' L-SP 49' PD 46' FdI 30' Misto 27' Aut (SVP-PATT, UV) 25' Dissenzienti 5']] Ripartizione dei tempi per la discussione sulle comunicazioni del Presidente del Consiglio dei Ministri in vista del Consiglio europeo del 28 e 29 giugno 2018) (3 ore e 30 minuti, incluse dichiarazioni di voto) [[Governo 30' Gruppi 3 ore, di cui: M5S 40' FI-BP 30' L-SP 29' PD 28' FdI 18' Misto 20' Aut (SVP-PATT, UV) 15' Dissenzienti 5']]
ParlaMint-IT_2018-06-12-LEG18-Sed-10.u6	[[Domando di parlare.]] [[PRESIDENTE. Ne ha facoltà.]] Signor Presidente, colleghe senatrici e colleghi senatori, a nome del Gruppo Partito Democratico, ai sensi dell'articolo 55, comma 3, del Regolamento del Senato, avanzo la proposta di modifica del calendario per introdurre e calendarizzare la mozione proposta dal Partito Democratico sul reddito di inclusione. Il nostro obiettivo è di discutere nelle Aule parlamentari, non su Facebook e non inseguendo dichiarazioni a mezzo stampa, di un problema sentito da molti concittadini in condizioni di bisogno, dagli enti locali e dal terzo settore, per dare certezza su un tema così importante. Da cento giorni il Parlamento è bloccato, le Commissioni non si sono ancora costituite perché dobbiamo aspettare trattative più o meno trasparenti su ben altro. Potevamo discutere del decreto-legge terremoto già questa settimana; si è deciso di farlo la prossima. Chiediamo di discutere in Assemblea di provvedimenti e problemi urgenti e importanti. Perché il reddito di inclusione? Perché dal primo luglio questa misura introdotta nella scorsa legislatura diventerà pienamente universale, grazie alle risorse stanziate nell'ultima legge di bilancio - finalmente, checché se ne dica - e anche nel programma di Governo, nonostante ancora si lamenti, restando un po' indietro rispetto al dibattito degli anni Novanta, che solo il nostro sistema di stato sociale, insieme alla Grecia, non ha una misura di reddito minimo sottoposto alla prova dei mezzi. In verità, questo è un dibattito vecchio perché, nell'ultima legislatura, la diciassettesima, i Governi del Partito Democratico hanno inserito una misura unica di contrasto alla povertà: il reddito di inclusione. Quando siamo arrivati al Governo, in questo Paese si spendevano 40 milioni di euro sperimentali per il contrasto alla povertà; in chiusura di legislatura sono stati stanziati quasi 3 miliardi di risorse strutturali, a regime, per finanziare un unico strumento, il reddito di inclusione, per il contrasto alla povertà. Uno strumento che, a breve, diventerà pienamente universale, raggiungendo 700.000 famiglie e 2,5 milioni di persone in condizioni di bisogno e di fragilità sociale nel nostro Paese. Dobbiamo dare una risposta chiara alle famiglie, alle persone coinvolte, sulle risorse che ci sono a finanziare il reddito di inclusione. Si sente parlare, nei mezzi di informazione, di proposte mirabolanti di contrasto alla povertà, senza coperture, senza certezza sui tempi. Alcuni esponenti della maggioranza e del Governo parlano di rinviare l'introduzione del reddito di cittadinanza di qualche anno perché prima bisogna riorganizzare i centri per l'impiego. In tutto questo programma, che sa ancora molto di campagna elettorale e molto poco di vicinanza ai problemi dei cittadini, non è chiaro che cosa succederà ai 3 miliardi di euro stanziati per il reddito di inclusione, a quelle domande e a quello strumento. In tutti i sistemi di welfare ci sono due strumenti per dare garanzia del reddito a chi è in condizioni di bisogno: uno strumento più assicurativo, legato alla storia contributiva, e uno assistenziale, sottoposto alla prova dei mezzi. Finalmente, come dicevo, nella scorsa legislatura anche lo stato sociale italiano si è dotato del secondo, con risorse certe e a regime. Nel dibattito sui giornali e sui social di questi giorni si continua a fare confusione tra gli strumenti: quelli legati alla storia contributiva e quelli sottoposti alla prova dei mezzi. Per dare certezza non solo alle famiglie in condizioni di bisogno ma ai Comuni, al terzo settore, alle associazioni che per troppi anni sono state lasciate sole a combattere in trincea contro la marginalità sociale e le condizioni di povertà, dal Parlamento e dal Governo devono arrivare parole chiare sulle risorse e sulle misure che si intende mettere in campo. Certezza delle risorse non vuol dire solo dare certezza ai cittadini che devono utilizzarle, ma anche a tutti gli operatori che devono accompagnare tali interventi. Per noi il reddito di inclusione non era soltanto un trasferimento monetario, ma anche uno strumento di attivazione sociale, ancor prima che lavorativa, e devono esserci, non per niente, risorse certe non solo per i centri per l'impiego ma anche per i servizi sociali, per il terzo settore e per chi deve far vivere i servizi, accompagnando le famiglie in condizioni di fragilità sociale. In Parlamento, non su Facebook né in altri luoghi, devono arrivare parole chiare e certe sulle risorse e sugli strumenti che si intende mettere in campo per il contrasto alla povertà. Ci sono due modi per essere vicini ai cittadini: uno è prenderli in giro con mirabolanti proposte elettoralistiche; l'altro è guardarli negli occhi e dire con chiarezza quali sono gli strumenti che li accompagneranno, soprattutto quando si trovano condizioni di bisogno e fragilità. Il Partito Democratico, nella scorsa legislatura, ha scelto il secondo approccio, chiediamo alla maggioranza e al Governo di dirci qual è il loro. [[Applausi dal Gruppo PD.]]
ParlaMint-IT_2018-06-12-LEG18-Sed-10.u7	[[Domando di parlare.]] [[PRESIDENTE. Ne ha facoltà.]] Signor Presidente, come lei sa, all'inizio di questa legislatura, abbiamo posto alla Conferenza dei Capigruppo la questione della ricostituzione della Commissione speciale per i diritti umani, questione che, tra l'altro, nelle ultime due legislature al Senato è sempre stata presa in considerazione e su cui il Senato ha deliberato. È stata quindi prontamente presentata una mozione per l'istituzione della Commissione che vede la firma di tutti i Capigruppo. Credo che sia assolutamente opportuno, anche alla luce di tutto quello che sta accadendo, che questa Assemblea esamini al più presto questa mozione. La tutela dei diritti umani - lei, Presidente, me lo insegna - rappresenta uno degli elementi fondanti dell'ordinamento nazionale e anche del rapporto tra gli Stati e dovrebbe essere patrimonio comune non sono di questa Assemblea, ma anche della comunità internazionale e - oserei dire - dell'umanità. Nell'ambito di questa discussione e della discussione che faremo nei prossimi giorni, credo sia assolutamente opportuno che l'Assemblea si determini al più presto al riguardo. Poiché domani il calendario dei lavori prevede, come lei ha comunicato, che alle ore 11,15 venga il Ministro dell'interno per un'informativa sulla vicenda della nave Aquarius e dei porti e la discussione finirà rapidamente, mi permetto di sottoporre alla sua attenzione e all'attenzione dell'Assemblea la richiesta di inserire nel calendario la mozione a prima firma alla senatrice Bonino e a seconda firma della senatrice Segre, che io mi sono permessa di presentare a questa Assemblea. Avremmo infatti la possibilità di farlo già nella seduta pomeridiana o nel prosieguo della seduta stessa, comunque dalla giornata di domani. Siamo certi che questa Assemblea vorrà determinarsi in proposito, perché - torno a ripetere - sono ben due legislature che questa Commissione è stata istituita al Senato e credo che oggi ancora più di prima sia necessario procedere all'esame della mozione per la sua istituzione.
ParlaMint-IT_2018-06-12-LEG18-Sed-10.u8	[[Domando di parlare.]] [[PRESIDENTE. Ne ha facoltà.]] Signor Presidente, anche noi chiediamo l'inserimento di una mozione, che gli uffici stanno per ricevere, affinché il Governo comunichi con la massima tempestività le modalità e i tempi con i quali intende intervenire per prevenire l'aumento dell'IVA con il passaggio al nuovo anno, sulla base delle clausole di salvaguardia. Sappiamo bene della turbolenza dei mercati finanziari di questi tempi, dell'incertezza che crea negli investitori in generale e in particolare negli investitori finanziari una situazione per la quale c'è questa tagliola, questa scadenza che incombe, e credo che sia davvero urgente che il Governo comunichi il suo intendimento, che peraltro è contenuto nel suo programma, ma una cosa è dire che lo si farà e un'altra cosa è definirne i tempi e i modi, che potrebbero davvero rassicurare gli investitori e dare un orizzonte più chiaro e sereno alla nostra economia e agli investitori che puntano sui titoli di Stato della Repubblica italiana.
ParlaMint-IT_2018-06-12-LEG18-Sed-10.u9	Passiamo alla votazione della proposta di modifica del calendario dei lavori dell'Assemblea avanzata dal senatore Nannicini. FERRARI (PD). Chiediamo la verifica del numero legale. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (Alcuni senatori del Gruppo PD segnalano il mancato funzionamento del sistema elettronico). Annulliamo la verifica del sostegno alla richiesta di verifica del numero legale perché i sostenitori non appaiono sul tabellone. Invito nuovamente il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta non risulta appoggiata). [[Applausi ironici dai Gruppi M5S e L-SP]] Alcuni senatori dicono che non ha funzionato il sistema elettronico, ma non riesco a capire. Chiedo un controllo. [[Brusio.]] Abbiamo fatto la verifica ed è tutto funzionante, pertanto non c'è sostegno. Procediamo per alzata di mano. Metto ai voti la proposta di modifica del calendario dei lavori dell'Assemblea avanzata dal senatore Nannicini. Non è approvata. Passiamo alla votazione della proposta di modifica del calendario dei lavori dell'Assemblea avanzata dalla senatrice De Petris.
ParlaMint-IT_2018-06-12-LEG18-Sed-10.u10	Chiediamo la verifica del numero legale.
ParlaMint-IT_2018-06-12-LEG18-Sed-10.u11	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). Il Senato non è in numero legale. Sospendo pertanto la seduta. (La seduta, sospesa alle ore 16,55, è ripresa alle ore 17,15).
ParlaMint-IT_2018-06-12-LEG18-Sed-10.u12	[[Domando di parlare.]] [[PRESIDENTE. Ne ha facoltà.]] Signor Presidente, chiedo l'attenzione, oltre che dell'Aula, specificatamente della senatrice De Petris. La senatrice De Petris ha proposto la calendarizzazione della mozione per la costituzione della Commissione dei diritti umani. Visto che tale proposta è stata sottoscritta trasversalmente da praticamente tutti i Gruppi presenti in quest'Aula e condividendo la sua iniziativa, sono a proporre alla senatrice De Petris che venga ritirata da parte sua la proposta rispetto alla calendarizzazione di domani, con l'impegno di calendarizzarla immediatamente una volta costituite le Commissioni permanenti.
ParlaMint-IT_2018-06-12-LEG18-Sed-10.u13	[[Domando di parlare.]] [[PRESIDENTE. Ne ha facoltà.]] Signor Presidente, la proposta può essere accettabile. Chiederei soltanto se su questa proposta di calendarizzare la mozione subito dopo la costituzione delle Commissioni potesse esserci un pronunciamento dell'Aula, così che vi sia un impegno solenne da parte di tutti quanti.
ParlaMint-IT_2018-06-12-LEG18-Sed-10.u14	Passiamo dunque alla votazione della proposta di modifica del calendario dei lavori dell'Assemblea avanzata dalla senatrice De Petris, così come modificata su indicazione del senatore Calderoli. FERRARI (PD). Chiediamo la verifica del numero legale. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta non risulta appoggiata). Metto ai voti la proposta di modifica del calendario dei lavori dell'Assemblea avanzata dalla senatrice De Petris, così come modificata su indicazione del senatore Calderoli. È approvata. CALDEROLI (L-SP). Signor Presidente, proprio per certificare l'unanimità dell'Aula rispetto a tale proposta, chiediamo la controprova. PRESIDENTE. Ordino la chiusura delle porte. Procediamo alla controprova mediante procedimento elettronico. È approvata. [[Applausi dai Gruppi M5S e L-SP.]] Quasi all'unanimità, senatore Calderoli. Metto ai voti la proposta di modifica del calendario dei lavori dell'Assemblea avanzata dal senatore Malan. Non è approvata.
ParlaMint-IT_2018-06-12-LEG18-Sed-10.u15	Chiediamo la controprova.
ParlaMint-IT_2018-06-12-LEG18-Sed-10.u16	Ordino la chiusura delle porte. Procediamo alla controprova mediante procedimento elettronico. Non è approvata.
ParlaMint-IT_2018-06-12-LEG18-Sed-10.u17	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, domenica 3 giugno è scomparso a Udine, all'età di novantacinque anni, il senatore Mario Toros, una della personalità politico-istituzionali più significative del Dopoguerra di tutto il Friuli-Venezia Giulia e punto di riferimento per molti esponenti politici della mia Regione. A lui e alla sua azione politico-amministrativa il Friuli-Venezia Giulia deve molto, nel contesto degli anni difficili della ricostruzione post-bellica e del post-terremoto; anni in cui la Regione è riuscita a percorrere strade nuove e a raggiungere obiettivi ambiziosi, per taluni definiti addirittura insperati. Mario Toros nasce in una famiglia contadina di Feletto Umberto. Avendo frequentato le scuole professionali, ha una formazione da autodidatta. Mario Toros aderisce ai gruppi di Azione Cattolica e delle ACLI. All'età di quattordici anni entra come operaio nelle fonderie Bertoli di Udine: un'esperienza - ripeteva spesso - che gli aveva insegnato molto. Da antifascista Toros partecipò alla Resistenza, combattendo nella Brigata partigiana Osoppo Friuli. Nel 1950 fu tra i fondatori della CISL e molto presto aderì alla Democrazia Cristiana. Aclista e cattolico convinto, nel Friuli devastato dalla guerra assurge a figura politica di riferimento, dapprima come consigliere comunale a Tavagnacco e, poi, a Manzano. Eletto nel primo Consiglio provinciale di Udine, ricopre il ruolo di assessore. Nel 1958 viene eletto alla Camera, dove sarà confermato deputato nel 1963 e nel 1968. Nel 1972 vi è invece la sua elezione al Senato, dove ricopre la carica di senatore fino al 1987, completando sette legislature. Mario Toros fu un politico di rango, tanto da essere soprannominato "il senatore" per la sua competenza e grande autorevolezza. Aveva carisma, sensibilità e capacità pazzesca di arrivare al cuore delle persone, come, all'indomani della scomparsa, ha detto di lui uno dei suoi cinque nipoti. Nel corso della lunga esperienza romana fu Sottosegretario al lavoro con tre diversi Presidenti del Consiglio e più volte Ministro della Repubblica, prima alle Regioni e, poi, al lavoro e alla previdenza sociale. Toros si spese molto per l'autonomia e la specialità della Regione Friuli-Venezia Giulia. Fu fedele interprete dell'identità culturale della propria terra, dalle radici plurime. Con lui scompare un testimone nobile e illuminato di un tempo difficile. Il presente e il passato sono dei mezzi - dirà - il fine è il futuro. È questo che piace nel ricordare Mario Toros. Penso sia determinante non lasciare nell'oblio chi ci ha preceduti, in particolare quando una persona si identifica con la propria comunità e ne diventa portavoce per eccellenza, come lo è stato Mario Toros, amato e stimato dalla sua gente per il grande rispetto nei confronti delle istituzioni che aveva servito con onestà e dedizione. Alle figlie Carla e Franca e ai suoi cinque nipoti va il doveroso cordoglio di quest'Assemblea. [[Applausi dai Gruppi PD, M5S, L-SP, FI-BP e Aut (SVP-PATT, UV).]]
ParlaMint-IT_2018-06-12-LEG18-Sed-10.u18	[[Domando di parlare.]] [[PRESIDENTE. Ne ha facoltà.]] Signor Presidente, intervengo con emozione duplice perché è la prima volta che prendo la parola in quest'Aula e perché, da friulano veneto-giuliano e rappresentante del Friuli-Venezia Giulia, non posso che associarmi al ricordo, fatto da chi mi ha preceduto, di una grande personalità non solo del Friuli, ma - credo - del nostro Paese. Mario Toros è stato un importante sindacalista, un senatore, un deputato e più volte Ministro e Sottosegretario del lavoro. Egli è stato anche l'uomo che, da friulano, ha gestito situazioni difficili subito dopo il terremoto del 1976. In occasione di tale terremoto è a Toros e alle personalità del Governo locale e nazionale di allora che si deve un'intuizione felice nella gestione della ricostruzione, con l'affidamento ai sindaci di compiti e poteri straordinari. Non intendo dilungarmi perché la ricostruzione delle opere e del messaggio del senatore Toros è stata fatta in modo compiuto e puntuale. Vorrei solo ricordare una citazione che il senatore Toros fece aprendo una conferenza dell'Organizzazione delle Nazioni Unite per l'alimentazione e l'agricoltura (FAO). In tale occasione Toros disse che l'Italia è pur sempre una democrazia che ha consentito a un uno come lui, che era un operaio, di diventare Ministro del lavoro. Mi auguro che questo orgoglio possa essere esibito anche oggi da chi occupa quella sedia. [[Applausi dal Gruppo FI-BP.]]
ParlaMint-IT_2018-06-12-LEG18-Sed-10.u19	[[Domando di parlare.]] [[PRESIDENTE. Ne ha facoltà.]] Signor Presidente, vorrei associarmi anch'io al ricordo dei colleghi. Mario Toros è stato uno degli interpreti più significativi della corrente sindacale della Democrazia cristiana che faceva capo a Carlo Donat-Cattin, onorando a più riprese il Senato e il Parlamento. È stato un grande Ministro del lavoro e una delle personalità più significative per il rapporto con il territorio, che ha sempre coltivato, e per tutte le grandi questioni politiche su cui ha avuto un ruolo decisivo nel dopoguerra italiano. Credo che non servano altre parole e auspico, confidando nella sua sensibilità, che la Presidenza del Senato voglia trovare la forma e il modo per un ricordo accurato o per dedicare una giornata di studio a questa grande personalità. Penso che una democrazia, per essere solida, abbia bisogno di non dimenticare le proprie radici e non occultare la propria memoria. [[Applausi dai Gruppi Aut (SVP-PATT, UV) e PD.]]
ParlaMint-IT_2018-06-12-LEG18-Sed-10.u20	Invito l'Assemblea a osservare un minuto di raccoglimento. [[Il Presidente si leva in piedi e con lui tutta l'Assemblea, che osserva un minuto di silenzio. Applausi.]]
ParlaMint-IT_2018-06-12-LEG18-Sed-10.u21	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2018-06-12-LEG18-Sed-10.u22	Il Senato tornerà a riunirsi in seduta pubblica domani, mercoledì 13 giugno, alle ore 11,15, con il seguente ordine del giorno: (Vedi ordine del giorno) La seduta è tolta (ore 17,29).
