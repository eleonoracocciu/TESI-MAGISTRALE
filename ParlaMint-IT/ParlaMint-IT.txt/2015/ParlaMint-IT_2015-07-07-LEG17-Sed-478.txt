ParlaMint-IT_2015-07-07-LEG17-Sed-478.u1	La seduta è aperta (ore 16,33). Si dia lettura del processo verbale. VOLPI, segretario, dà lettura del processo verbale della seduta pomeridiana del 1° luglio.
ParlaMint-IT_2015-07-07-LEG17-Sed-478.u2	[[Domando di parlare.]] [[PRESIDENTE. Ne ha facoltà.]] Signor Presidente, chiedo la votazione del processo verbale, previa verifica del numero legale. Verifica del numero legale
ParlaMint-IT_2015-07-07-LEG17-Sed-478.u3	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). Il Senato è in numero legale. Ripresa della discussione sul processo verbale PRESIDENTE. Metto ai voti il processo verbale. È approvato.
ParlaMint-IT_2015-07-07-LEG17-Sed-478.u4	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2015-07-07-LEG17-Sed-478.u5	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 16,39).
ParlaMint-IT_2015-07-07-LEG17-Sed-478.u6	Onorevoli colleghi, come già comunicato in via informale ai Gruppi, a seguito della richiesta avanzata da un Gruppo parlamentare, la seduta di oggi si concluderà alle ore 18,30. Comunico, inoltre, che nella seduta antimeridiana di domani alle ore 11 il Ministro dell'interno renderà un'informativa sul CARA di Mineo e sull'immigrazione. I Gruppi potranno intervenire per cinque minuti. Giovedì 9 luglio alle ore 9,30 è prevista l'informativa del Ministro dell'economia e delle finanze.
ParlaMint-IT_2015-07-07-LEG17-Sed-478.u7	[[Domando di parlare.]] [[PRESIDENTE. Ne ha facoltà.]] Signor Presidente, come sa, ieri le ho inoltrato nuovamente la richiesta già avanzata in riunione dei Capigruppo la scorsa volta quando, di fronte alla previsione di un'informativa da parte del ministro Padoan, insieme ad altri Gruppi avevamo chiesto che venisse a riferire il Presidente del Consiglio. A me pare - e per questo ci permettiamo oggi di riproporre la questione - che queste siano ore cruciali. Si tratta di assumere decisioni davvero importanti. Per la verità quest'Aula, il Parlamento italiano, dovrebbe sapere - francamente non lo abbiamo ancora ben compreso - qual è la posizione del Governo italiano dopo gli esiti del referendum in Grecia. Pertanto, signor Presidente, sono qui a richiederle con forza che venga direttamente il Presidente del Consiglio. Non è una questione di competenza o di numeri: la questione è chiaramente tutta politica e verte su quale futuro dovrà avere anche l'Europa e che posizione noi assumeremo. Inoltre, i cinque minuti assegnati a ciascun Gruppo per la discussione onestamente ci sembrano, vista la rilevanza dei temi in oggetto, proprio «una miseria di tempo». Signor Presidente, penso quindi che lei si farà interprete anche con il Governo per fare in modo che il Presidente del Consiglio si convinca a venire a riferire in Aula. [[Applausi dal Gruppo Misto-SEL.]]
ParlaMint-IT_2015-07-07-LEG17-Sed-478.u8	Certamente contatteremo il Governo per comprendere la disponibilità ad intervenire; poi si concorderanno con gli altri Capigruppo i tempi degli interventi.
ParlaMint-IT_2015-07-07-LEG17-Sed-478.u9	[[Domando di parlare.]] [[PRESIDENTE. Ne ha facoltà.]] Signor Presidente, intervengo per chiedere formalmente l'attivazione della procedura di cui all'articolo 77, comma 1, del Regolamento, vale a dire la dichiarazione di urgenza per la discussione in tempi rapidi dell'Atto Senato 1969. Si tratta del disegno di legge costituzionale di iniziativa popolare che dispone un referendum popolare di indirizzo per l'istituzione di una moneta nazionale. L'abbiamo consegnata per iscritto ieri e quindi dovrebbe esserle già arrivata una lettera a firma di otto senatori. Vorrei si provvedesse anche ora a formalizzare tale richiesta. PRESIDENTE. Senatore Crimi, la interrompo perché il senatore Candiani sta facendo dei cenni e forse voleva intervenire prima di lei dal momento che lo aveva segnalato. [[Commenti del senatore Candiani.]] Senatore Candiani, faccio terminare il senatore Crimi e poi le do la parola. Signor Presidente, come anticipato ieri a mezzo lettera alla Presidenza - ma possiamo provvedere nuovamente - ai sensi dell'articolo 77, comma 1, del Regolamento chiediamo la dichiarazione d'urgenza per il disegno di legge costituzionale n. 1969.
ParlaMint-IT_2015-07-07-LEG17-Sed-478.u10	Ai sensi dell'articolo 77, comma 1 del Regolamento, tale richiesta sarà iscritta all'ordine del giorno della seduta antimeridiana di domani. Seguirà poi una votazione per alzata di mano.
ParlaMint-IT_2015-07-07-LEG17-Sed-478.u11	[[Domando di parlare.]] [[PRESIDENTE. Ne ha facoltà.]] Signor Presidente, abbiamo depositato una richiesta di dichiarazione d'urgenza, sottoscritta dal prescritto numero di senatori, in cui si chiede venga posto all'ordine del giorno con urgenza il disegno di legge costituzionale d'iniziativa popolare n. 544, inerente alla richiesta di un referendum popolare di indirizzo sui temi concernenti l'Unione europea e l'adesione dell'Italia alla stessa, presentato anche nella precedente legislatura e già nelle sue mani. Signor Presidente, aggiungo un altro tema a quello che stiamo trattando dal momento che lei ha appena annunciato le informative, quella che renderà domani il ministro dell'interno Alfano e quella che renderà il ministro Padoan giovedì mattina. Durante l'ultima Capigruppo credevamo fosse chiaro che occorreva un tempo congruo per poter sviluppare i temi inerenti alla questione in oggetto. Liquidare il tutto, con la prima informativa del ministro Alfano (essendo informative, non ci sarà successivamente alcuna presentazione di documenti), con cinque minuti per ciascun Gruppo, come fosse una questione di secondo ordine, appare quantomeno incoerente con le realtà di cui andremo a trattare, ancor di più con riguardo alla crisi greca. Non è possibile trattare la crisi greca in Senato, dopo che non è stata neppure accolta la richiesta di un'audizione la settimana precedente, con un'informativa del Ministro rispetto alla quale i Gruppi avranno a disposizione cinque minuti per poter intervenire. Questo appare - ripeto - quantomeno surreale rispetto alla realtà di cui invece andremo a parlare. Su questo le chiedo di rimodulare i tempi a disposizione, eventualmente convocando un'altra Capigruppo. Non pretendiamo che l'informativa diventi una comunicazione, ma almeno che i tempi a disposizione siano congrui rispetto alla gravità dei problemi trattati. [[Applausi del senatore Arrigoni.]]
ParlaMint-IT_2015-07-07-LEG17-Sed-478.u12	Senatore Candiani, la sua richiesta, come quella del senatore Crimi, ai sensi dell'articolo 77, comma 1 del Regolamento, sarà iscritta all'ordine del giorno della seduta antimeridiana di domani.
ParlaMint-IT_2015-07-07-LEG17-Sed-478.u13	L'ordine del giorno reca la discussione dei disegni di legge costituzionale nn. 1289 e 77. La relazione è stata già stampata e distribuita. Chiedo al relatore, senatore Russo, se intende integrarla.
ParlaMint-IT_2015-07-07-LEG17-Sed-478.u14	Signor Presidente, intendo intervenire per una brevissima integrazione, facendo riferimento alla relazione scritta. Desidero semplicemente sottolineare all'Assemblea che il testo che abbiamo in esame è frutto di una lunga discussione in Commissione affari costituzionali, che nasce da due disegni di legge: il primo presentato dal collega Pegorer e il secondo di iniziativa del Consiglio regionale del Friuli-Venezia Giulia. Entrambi i disegni di legge hanno ad oggetto la modifica dello Statuto della Regione Friuli-Venezia Giulia in materia di enti locali e, come focus particolare, prevedono la soppressione di ogni riferimento alle Province. Ciò viene previsto allo scopo di permettere alla Regione Friuli-Venezia Giulia di sopprimere quel livello ordinamentale dentro un progetto di riforma già avviato anche con legge regionale. Mi permetto solo una sottolineatura. La Regione Friuli-Venezia Giulia ha una lunga e rinomata fama di buon Governo e di innovazione amministrativa. Credo che tutta l'Italia ricordi, se non altro, l'esperienza che seguì il terribile terremoto del 1976 e la straordinaria opera di rinascita di quel territorio, che fu dovuta anche alla capacità di innovazione amministrativa ed alla messa in atto di originali strumenti amministrativi che, ad esempio, permisero ai sindaci di svolgere un ruolo delegato specifico e decisivo. L'auspicio che affido all'apertura di questi lavori parlamentari è che, anche in questa situazione, il lavoro e la riflessione svolti su un tema delicato, che ritroviamo tanto nella cosiddetta legge Delrio quanto nella riforma costituzionale che in questo momento è all'esame delle Camere, consentano il superamento della dimensione provinciale e la rivalutazione dei livelli comunali e regionali. Da questo punto di vista, è auspicabile, ancora una volta, che la riflessione di una piccola, ma speriamo virtuosa, Regione a Statuto speciale possa essere di pubblica utilità.
ParlaMint-IT_2015-07-07-LEG17-Sed-478.u15	Dichiaro aperta la discussione generale. È iscritto a parlare il senatore Battista. Ne ha facoltà.
ParlaMint-IT_2015-07-07-LEG17-Sed-478.u16	Signor Presidente, colleghi, rappresentanti del Governo, il disegno di legge di iniziativa del Consiglio regionale del Friuli-Venezia Giulia al nostro esame si prefigge obiettivi ambiziosi, quali quelli di garantire una puntuale realizzazione della cosiddetta legge Delrio e, al contempo, di ridefinire in modo ordinato e sistematico la razionalizzazione dei livelli di governo territoriali, tenendo ben presente le specificità locali, come, appunto, la Regione Friuli-Venezia Giulia. Il dibattito politico avvenuto in Friuli-Venezia Giulia, anche grazie all'iniziativa legislativa che il Consiglio regionale ha intrapreso, ha sollevato diversi temi non più demandabili: il ruolo delle città metropolitane e di tutti gli altri livelli di governo territoriale, nonché il valore delle autonomie per quanto attiene alla gestione delle istanze politiche primarie del territorio. (ore 16,50) ( Segue BATTISTA). Non a caso, già la legge regionale n. 1 del 9 gennaio 2006 ha costituito un primo provvedimento legislativo di riordino del sistema delle autonomie locali, il quale è intervenuto a distanza di dodici anni dall'entrata in vigore della legge costituzionale n. 2 del 1993, che ha attribuito alla Regione Friuli-Venezia Giulia una potestà legislativa esclusiva in materia di ordinamento degli enti locali. Siamo quindi oggi chiamati ad interagire, in qualità di Assemblea del Senato, con tale iniziativa legislativa. È importante che Parlamento e Regioni si confrontino su temi autonomisti, con l'esito di integrare il dibattito locale e quello parlamentare in modo sinergico. Mi pare ovvio che l'esito non potrà che essere un arricchimento, anche per chi auspica il Senato come camera delle autonomie. Mi preme ricordare, prima di tutto, che l'istituzione delle Città metropolitane come nuovi enti di governo delle grandi aree urbane è stata largamente condivisa anche da questo Parlamento, confrontatosi in maniera approfondita e costruttiva con il varo della legge n. 56 del 7 aprile 2014, riguardante le disposizioni sulle città metropolitane, sulle Province, sulle unioni e fusioni di Comuni. Senza dubbio la forza propulsiva della predetta legge è stata quella di configurare gli enti di secondo livello come strettamente legati da un rapporto di interdipendenza politico-funzionale con i Comuni e con le rispettive circoscrizioni territoriali. Ho premesso ciò perché oggi, con la presente discussione, non solo contribuiamo ad un percorso già tracciato che ridisegna confini e competenze dell'amministrazione locale, ma affrontiamo anche la singolarità del territorio con un'attitudine autonomista, che ha negli anni ottenuto la sua specificità in considerazione proprio della diversità che rappresenta al suo interno. In particolare, da tenere ben presente è il principio perno attorno a cui ruota il rinnovato disegno istituzionale: il principio di sussidiarietà, così come sancito nell'articolo 118 della Costituzione, nonché lo stesso significato autonomistico voluto dalla riforma del 2001 e poi affrontato ed evoluto dalla giurisprudenza costituzionale. Attraverso e grazie alla sussidiarietà, quindi, il presente provvedimento affida non solamente ai Comuni il ruolo di istituzione base e di amministrazione generale della Repubblica, su cui, secondo i principi di differenziazione ed adeguatezza, si costruiscono le città metropolitane, che consentono di esaltare l'interesse della comunità rispetto alle decisioni di più ampio raggio. Cari colleghi, sono queste le mie parole chiave: differenziazione ed adeguatezza, principi che declinano concretamente la sussidiarietà e strumenti ottimali per la riconfigurazione in chiave strettamente costituzionale del ruolo riconosciuto a ciascun livello di Governo. Le Città metropolitane rappresentano perciò un nuovo livello amministrativo, che potrà essere più vicino ed attento ai bisogni del territorio, con l'impegno di preservare e valorizzare tutte le comunità presenti nel territorio. Ed è proprio il suo status peculiare, prossimo alle istanze del territorio, a garantire, in un'ottica futura, ma ormai sempre più concreta, un accesso facilitato e puntuale, acquisendo nuove competenze e tutelando tipicità territoriali e minoranze linguistiche. Il mio invito, quindi, è di concentrarsi sulla bontà e la lungimiranza che il provvedimento si pone in un quadro di per sé complesso, caratterizzato da una pluralità di interventi normativi e realizzato in un ristretto contesto temporale, che deve essere valutato in termini di coerenza. Occorre dare atto alla Commissione affari costituzionali di aver svolto un buon lavoro, certamente ancora perfettibile; ma occorre essere consapevoli che difficilmente si poteva e si potrebbe fare molto di più, considerato il vigente quadro di riferimento costituzionale in materia di autonomie territoriali. Nello specifico, gli emendamenti da me presentati, condivisi dal relatore, sostenuti dal Gruppo ed approvati dalla Commissione affari costituzionali, testimoniano la volontà politica di valorizzare la Città metropolitana come elemento interessato e vicino al territorio, capace di garantirne lo sviluppo economico e un incremento dei flussi delle merci e delle persone, nonché di ottimizzarne la pianificazione territoriale e l'accesso ai fondi europei. Da ultimo, ma non meno importante, con l'approvazione di un emendamento da me presentato viene aggiornato l'articolo 2 dello Statuto, con la definizione degli attuali territori provinciali sia di Trieste che di Pordenone. In conclusione, auspico che questo testo possa avere un iter rapido e condiviso, che coaguli consenso attorno alle Città metropolitane quali avamposto di una rinnovata spinta autonomistica. Ringrazio anch'io il collega Pegorer, primo firmatario dell'Atto Senato 77, che è stato incardinato insieme al disegno di legge n. 1289 di iniziativa del Consiglio regionale friulano. I miei ringraziamenti vanno anche alla presidente Finocchiaro. È stata per me una fruttuosa occasione di confronto e di apprendimento, che ha portato tutti noi a comprendere ed apprezzare le dinamiche legislative delle Regioni a Statuto speciale, in considerazione anche delle rispettive funzioni con il Parlamento. [[Applausi dal Gruppo Aut (SVP, UV, PATT, UPT)-PSI-MAIE]] [[PRESIDENTE. È iscritto a parlare il senatore Morra. Ne ha facoltà.]]
ParlaMint-IT_2015-07-07-LEG17-Sed-478.u17	Signora Presidente, colleghi, anche oggi è un'altra occasione persa da parte del Parlamento per intraprendere un serio percorso finalizzato ad una vera, autentica riqualificazione della spesa pubblica, attraverso l'eliminazione delle Province e di tutti gli organi che le costituiscono e che gravano pesantemente sul bilancio dello Stato, al fine di liberare risorse economiche che mai come oggi sono importanti per investimenti che impediscano tutto ciò che si paventa all'orizzonte. Il disegno di legge n. 1289 che stiamo oggi discutendo è l'ennesima prova di questa continua, semantica rivoluzione del nulla. I numeri parlano chiaro: l'abolizione delle Province, sbandierata come un capolavoro politico di riduzione, di compressione della spesa pubblica, si rivela invece l'esatto contrario e cioè creazione di nuovi enti intermedi, spese in aumento, più dirigenti e nessuna riduzione di burocrazia, mentre l'unico punto a favore è un piccolo, quasi impercettibile, risparmio dovuto all'abolizione dei 3.000 consiglieri provinciali, ora non più rieletti, e dei loro emolumenti: briciole, cioè. La cartina di tornasole di questo autogol, sbandierato da Renzi come una riforma strutturale, è quanto sta accadendo in Friuli-Venezia Giulia, dove si realizza la riforma regionale che abolisce le quattro Province. Avrebbe dovuto incidere sulla riorganizzazione degli enti territoriali mediante la reale soppressione delle Province, e invece apprendiamo che sono sorte o sorgeranno a breve le Città metropolitane: solo, dunque, un gioco di parole. Circa un anno fa, quando il Friuli-Venezia Giulia varò la riforma delle sue Province (Trieste, Gorizia, Udine e Perdenone), Debora Serracchiani disse che si trattava di un esempio di efficientamento e risparmio dei costi della politica e il PD friulano ha ripetuto per mesi che la riforma Serracchiani era un modello da imitare per le altre Regioni. Però i risultati, come documenta il sito «scenarieconomici.it», dicono ben altro. Al posto delle quattro Province in via di abolizione in Friuli-Venezia Giulia si stanno creando ben 17 - e lo sottolineo - mini-province, poiché altro non sono le unioni di Comuni che dovranno svolgere una parte considerevole delle funzioni svolte in passato dalle Province. Ciascuna unione dei Comuni avrà un proprio direttore generale: dunque, 17 direttori generali nuovi di zecca, con ciò che consegue in termini di nuovi costi e forse anche di clientelismo politico. Chi vuole fare credere che le Province del Friuli-Venezia Giulia possano essere abolite inganna sia i cittadini del Friuli-Venezia Giulia sia gli italiani tutti. Dal 1° luglio gli uffici del servizio lavoro delle ex Province, con i loro circa 300 addetti, passeranno in carico alla Regione Friuli-Venezia Giulia. I dipendenti provinciali diventeranno così dipendenti regionali, con immediati vantaggi retributivi, primo tra tutti la quattordicesima mensilità, che gli impiegati provinciali non avevano. Costo stimato? Soltanto un milione di euro di spesa in più. Soltanto. Ma non è tutto: dei 1.259 dipendenti provinciali, circa 681 dovrebbero passare in carico alla Regione, mentre gli altri saranno ridistribuiti fra i Comuni. Il vantaggio di passare in Regione è notevole: significa avere un aumento di stipendio assicurato e certificato. La CGIA di Mestre ha calcolato che il costo medio di un dipendente della Regione Friuli-Venezia Giulia è di 65.164 euro l'anno, contro i 45.892 euro di un dipendente della Provincia. Dunque i soldi ci sono e ci sono a vantaggio dei dipendenti e non dei contribuenti, ergo - dice la CGIA di Mestre - il costo del lavoro degli attuali dipendenti provinciali salirà di circa il 15 per cento, con tanti saluti all'efficientamento e ai risparmi di spesa, ed io aggiungo anche a chi si proclama come l'alfiere dell'efficientamento della spesa pubblica. È evidente che si tratta di una sostituzione soltanto formale, niente affatto sostanziale: prevedere l'abrogazione delle Province e nello stesso tempo la creazione delle Città metropolitane, oppure di agglomerati di Comuni significa non incidere, in verità, sulla necessità di ridurre i costi della burocrazia e di eliminare tutte quelle poltrone pagate profumatamente con le tasse dei cittadini. Il costo totale delle Province, fino ad un anno fa, era di circa 10 miliardi all'anno e cioè l'1,27 per cento della spesa pubblica totale. Renzi assicurò che la loro abolizione avrebbe consentito di risparmiare un miliardo grazie al taglio di 3.000 consiglieri provinciali e delle loro indennità, ma l'Unione delle Province italiane ebbe a correggerlo, precisando che al massimo si sarebbero risparmiati circa 500 milioni di euro, dunque la metà. Risparmi destinati a trasformarsi ora in maggiori spese, come è accaduto in passato per altre riforme sbandierate come modello di efficienza mentre erano solo un trucco per fare nuove nomine, nuove spese ed avere così più potere. Questo modo di legiferare va contro le indicazioni di riqualificazione della spesa pubblica e contro i principi di efficienza, razionalizzazione ed adeguatezza che dovrebbero garantire gli enti locali, già fortemente penalizzati dai vincoli di bilancio imposti dall'Europa e da Bruxelles. Non dimentichiamo che se Renzi prova a farsi bello con le briciole del decreto enti locali - perché di briciole si tratta - nella legge di stabilità del 2015 sono stati approvati - ahimè - tagli lineari ai Comuni per ben sei miliardi di euro da qui fino al 2019, alle Città metropolitane per 12 miliardi da qui fino al 2019... [[Brusio.]] PRESIDENTE. Pregherei i colleghi di abbassare il volume della voce perché altrimenti credo che il senatore Morra abbia difficoltà a continuare il suo intervento. ...ed alle Regioni, comprese quelle a Statuto speciale come appunto il Friuli-Venezia Giulia di cui parliamo adesso, per 16,2 miliardi di euro da qui fino al 2018. Il disegno di legge in discussione va purtroppo contro tutti i principi fondamentali della riqualificazione della spesa. Nel caso, va incontro alle esigenze di ipocrisia che sono quelle che vi permettono di continuare ad ottenere consenso. La riforma poi, qualora venisse definitivamente approvata dal Parlamento, non avrebbe una immediata incidenza, anche in considerazione del fatto che necessiterebbe di un ulteriore passaggio legislativo, ovvero quello regionale che, in assenza di un termine ben definito e di indicazioni statali circa gli obiettivi da raggiungere, potrebbe provocare alterazioni ed incertezze di determinazione di bilancio pubblico sia a livello regionale, sia a livello comunale, con ulteriori problematiche cui porre rimedio. I Comuni che oggi sono costretti ad aumentare le tasse per i propri cittadini, oppure a tagliare i servizi primari, come appunto trasporti, sanità, scuola, verranno chiamati inevitabilmente a compiere ulteriori sforzi per poter garantire continuità e corretto funzionamento amministrativo, fino ad oggi competenza delle Province. Una vera e propria occasione persa, un'occasione fallita. Si sarebbe potuto, si poteva - ma voi non fate mai qualcosa di serio - dare una riorganizzazione effettiva agli enti locali mediante una riforma strutturale, sistematica ed organica da adottare su tutto il territorio nazionale, e non soltanto limitata a una singola Regione, fra l'altro a Statuto speciale; una riorganizzazione che il Governo fin dal primo giorno del proprio insediamento rincorre solo mediaticamente, ma che di fatto non ha mai voluto davvero attuare. Una finta riduzione della spesa pubblica, mascherata da un'altrettanto finta abolizione di poltrone, evidentemente serve al Governo della partitocrazia solo per attingere voti e consensi, e mantenere il controllo e la direzione sulla pubblica amministrazione, in barba ai principi di indipendenza e di trasparenza cui si dovrebbe ispirare la stessa. Per tutti questi motivi, il Movimento 5 Stelle esprimerà un voto contrario sul provvedimento ed invita il Parlamento a una vera riflessione circa la riqualificazione della spesa pubblica attraverso l'abolizione delle Province, su un livello però non soltanto circoscritto ad una Regione, seppure a Statuto speciale, bensì alle venti Regioni. Soltanto in questo modo si potrà ragionare con il Movimento 5 Stelle. [[Applausi dal Gruppo M5S]] [[PRESIDENTE. È iscritto a parlare il senatore Pegorer. Ne ha facoltà.]]
ParlaMint-IT_2015-07-07-LEG17-Sed-478.u18	Signora Presidente, il provvedimento alla nostra attenzione, concernente la riforma dello Statuto di autonomia della Regione Friuli-Venezia Giulia tratta, in modo particolare, com'è stato ampiamente ricordato, della soppressione del livello ordinamentale delle Province. Ricordo che si tratta di una proposta già presentata da chi parla, insieme al senatore Stefano Ceccanti nella precedente legislatura. Quella proposta era, già allora, il frutto di un dibattito politico estremamente serrato e partecipato svolto nella mia Regione, cioè il Friuli-Venezia Giulia. Un dibattito, peraltro, iniziato alla fine degli anni Novanta, che aveva posto al centro una comune consapevolezza sulla necessità, per un'autonomia speciale come la nostra, di superare con coraggio una stagione storica segnata da un'architettura istituzionale ormai giunta a una fase conclusiva. Da qui l'esigenza di ripensare le condizioni per una rinnovata fase del governo democratico locale in quella realtà, in ragione dell'esperienza concreta maturata nell'esercizio dell'autonomia speciale e da una conseguente riflessione di politica costituzionale interessante l'intera Repubblica. Insomma, già in quella fase il Friuli-Venezia Giulia e le sue istituzioni politiche, economiche e sociali ragionavano sulla possibilità che le prerogative dettate dall'autonomia speciale potessero contribuire allo stesso aggiornamento del modello di ripartizione del principio costituzionale posto a fondamento dell'autonomia e del pluralismo politico-istituzionale, previsto dall'articolo 5 della Costituzione. Tutto ciò ancora prima delle stesse iniziative nazionali di ripensamento e, poi, di superamento delle Province. D'altra parte, questa riflessione si accompagnava al fatto che già altre autonomie regionali speciali, come la Valle d'Aosta o la Sicilia, avevano codificato nel loro Statuto la previsione della non esistenza delle Province, o la facoltà di un loro superamento. Queste le ragioni politiche e anche giuridiche che mi hanno spinto a ripresentare, all'inizio di questa legislatura, il disegno di legge n. 77 del marzo 2013. Successivamente al deposito di questa nuova proposta di riforma dello Statuto di autonomia speciale con la previsione della soppressione delle Province, nel gennaio 2014 il Consiglio regionale del Friuli-Venezia Giulia ha ritenuto opportuno giungere all'approvazione di un apposito disegno di legge di modifica statutaria, che, nella sostanza, si è proposto di raggiungere il medesimo obiettivo. Nel corso della discussione sui due disegni di legge nella competente Commissione affari costituzionali, si è valutata l'opportunità di assumere come testo base, approvato poi con modifiche dalla stessa Commissione e oggi all'attenzione dell'Aula, il disegno di legge di iniziativa del Consiglio regionale del Friuli-Venezia Giulia, con ciò peraltro non riducendo, in ogni caso, l'assunzione di responsabilità propria ed esclusiva del Parlamento nell'essere legittimo soggetto competente a decidere, in via definitiva, qualsivoglia modifica di rango costituzionale. A tale proposito, questa procedura conferma - a mio avviso - il principio secondo cui, nel nostro ordinamento costituzionale, l'autonomia speciale trova suo fondamento in una decisione dello Stato sovrano. Il provvedimento, inoltre, se approvato - come mi auguro - va considerato l'inizio, e non la conclusione, di un progetto di riforma. Infatti, sopprimere nel Friuli-Venezia Giulia il livello ordinamentale delle Province può aprire una nuova fase di evoluzione del sistema politico-istituzionale di quella realtà territoriale, non negando la linea che è stata tracciata dai nostri Padri costituenti. Questa fedeltà allo spirito e ai valori della nostra Costituzione riguarda sia le autonomie speciali, previste dall'articolo 116, ove rimane fondamentale il ruolo di garante e, insieme, di regista e stratega del Parlamento, e quindi della Repubblica come entità unica, indivisibile e unitaria, sia il processo di superamento delle Province, mediante formale ed esplicita modifica delle fonti costituzionali, senza però eludere i vincoli e i principi che la stessa Costituzione sancisce. Su questi aspetti voglio ricordare che la nascita delle Regioni e la loro evoluzione, soprattutto in questi ultimi anni, spingono con sempre maggiore urgenza verso una semplificazione dei livelli di governo obbligatori, anche per ragioni di sostenibilità ordinamentale, funzionale e finanziaria. È quindi indispensabile un uso più attento sia degli strumenti ordinamentali, che delle risorse, partendo proprio dall'architettura dei poteri pubblici locali, per rendere maggiormente esigibili i diritti fondamenti dei cittadini. In questo quadro, tornando alle specifiche condizioni del Friuli-Venezia Giulia, ricordo che quella Regione, caratterizzata da dimensioni non ampie ma fortemente differenziate per ragioni storiche, linguistiche e culturali, richiama la necessaria ricerca e la conseguente costruzione di un nuovo modello istituzionale di governo democratico, più adatto all'esistente e necessariamente basato sul dualismo Regione-Comuni. Con l'approvazione di questo provvedimento, il Parlamento può quindi consegnare alla Regione Friuli-Venezia Giulia lo strumento per raggiungere quell'obiettivo strategico, poiché l'Assemblea legislativa di quella Regione avrà l'opportunità di pensare e costruire una grande riforma del governo locale che tenga in debito conto proprio quelle peculiarità culturali, sociali e linguistiche che sono a fondamento della stessa autonomia speciale, dando altresì piena attuazione alla potestà primaria in materia di ordinamento degli enti locali, già prevista nello Statuto. Signora Presidente, approfitto di questa occasione per alcune brevi considerazioni riguardo l'attualità o meno dell'autonomie speciali, un dibattito che in questi ultimi mesi è stato particolarmente interessante, anche se molte volte segnato da una certa dose di superficialità. Da questo punto di vista, è utile ribadire un concetto spesso dimenticato o volutamente tralasciato, che attiene proprio alla natura dell'autonomia speciale. Infatti, la specialità è prima di tutto differenziazione. Non esiste una specialità, ma esistono tante specialità quante riconosciute dal Parlamento, ai sensi e nei modi previsti dall'articolo 116 della Costituzione. Voglio ricordare che la giurisprudenza costituzionale e la più alta dottrina continuano a ricordarci che siamo di fronte ad autonomie differenziate, perché ogni forma di specialità concessa è diversa per ragioni storiche e materiali. L'autonomia speciale è di per sé il massimo riconoscimento della declinazione del concetto di autonomia al plurale. Le situazioni diverse devono avere regole diverse, quindi, all'interno dell'unitarietà complessiva della nostra Repubblica. La specialità è, certamente, nata da esigenze storiche determinate e rappresenta - a mio avviso - tutt'oggi lo strumento migliore per valorizzare l'autonomia regionale, soprattutto in quei territori le cui caratteristiche peculiari potranno difficilmente modificarsi, come - ad esempio - le condizioni geografiche, territoriali, culturali e linguistiche. D'altra parte, va rilevato che attribuire una maggiore o diversa autonomia a determinate realtà non può che tradursi in maggiore responsabilità nei confronti della Repubblica unica ed indivisibile. La specialità, ancora - e concludo, signora Presidente - può diventare un vantaggio per tutti nell'assunzione di ruoli e compiti per dare un vero contributo allo sviluppo dell'intero Paese, a partire dal comune e partecipato concorso al risanamento della finanza pubblica e al rilancio economico-sociale. [[Applausi dal Gruppo PD.]]
ParlaMint-IT_2015-07-07-LEG17-Sed-478.u19	Dichiaro chiusa la discussione generale. Ha facoltà di parlare il relatore.
ParlaMint-IT_2015-07-07-LEG17-Sed-478.u20	Signora Presidente, vorrei solo ringraziare i colleghi intervenuti e dare una risposta al senatore Morra. Mi dispiace davvero che qualche accenno eccessivo di propaganda abbia impedito anche al senatore Morra di portare il contributo positivo al dibattito che abbiamo svolto in Commissione, dove, anche grazie alla presidente Finocchiaro e alle audizioni svolte, abbiamo avuto modo di approfondire temi aperti rispetto alla specialità. E mi dispiace perché, trascinato da una foga polemica, ha dimostrato di aver forse poco compreso della storia della specificità delle Regioni a Statuto speciale e del dibattito aperto in tempi non sospetti, come ha ben ricordato il collega Pegorer. Vorrei poi rassicurare il collega rispetto ad uno dei temi che ha citato all'interno di una riforma complessiva che si sta attuando in Friuli-Venezia Giulia, e le cui valutazioni andranno fatte quando la sperimentazione e l'attuazione avranno maturato tempi sufficienti. Si tratta di una riforma che punta ad individuare una nuova governance del governo di area vasta. I 17 direttori generali delle unioni territoriali, dal collega ricordati, non saranno nuove assunzioni, non saranno un'aggiunta di spesa pubblica, ma saranno sicuramente recuperati dentro il comparto unico che nella nostra Regione - lo informo anche di questo - esiste da molti anni e, quindi, verranno recuperate le competenze degli enti che si vanno a concludere. PRESIDENTE. Ha facoltà di parlare il rappresentante del Governo.
ParlaMint-IT_2015-07-07-LEG17-Sed-478.u21	Signora Presidente, l'iniziativa di origine parlamentare promossa dal senatore Pegorer, che ha anticipato quella assunta dal Consiglio regionale del Friuli-Venezia Giulia, recepisce l'ordinamento nazionale in tema di riforma degli enti locali e, in particolare, quello definito con la legge n. 56 del 2014, promossa al tempo del Governo Letta e in fase attuale di definizione ed attuazione. Contrariamente a quanto si sente dire, penso che la riforma Delrio sia stata importante, nell'obiettivo di semplificare il sistema istituzionale repubblicano, ed il cui vero scopo finale sta nell'efficientamento democratico e sistemico della filiera repubblicana, che produrrà un risparmio di costo. Le riforme non si fanno avendo come obiettivo il risparmio iniziale. Il risparmio è un prodotto finale che si ottiene al termine di un processo di riforma. La legge Delrio cambia in modo abbastanza significativo la filosofia istituzionale, perché - secondo un buon principio di sussidiarietà - torna a far perno sui Comuni come punto fondamentale di governo del sistema. Si delinea, cioè, una Repubblica che muove non solo dallo Stato, ma insieme dallo Stato, dalle Regioni e dai Comuni. L'area vasta non è un carrozzone, ma - secondo il principio di sussidiarietà - è un'agenzia di Comuni per la gestione dei servizi territoriali (questo è l'area vasta), senza nulla aggiungere in termini di costi ulteriori. Nei prossimi giorni verrà all'attenzione di quest'Aula (è già all'esame della Commissione competente) il decreto-legge sugli enti locali e proprio in quel provvedimento, tra le altre cose, è previsto l'accompagno all'attuazione della legge Delrio, in particolare sul fronte più delicato, ossia la più grande mobilità conosciuta dalla storia repubblicana. Mi riferisco ad alcune migliaia di persone in carne ed ossa che transiteranno ad altre istituzioni, in altri luoghi, e che stanno vivendo un notevole disagio, al termine del quale, però, non troveranno semplicemente il buio, ma una ricollocazione in un sistema riformato. Per concludere, desidero ringraziare sia il relatore che coloro che sono intervenuti, perché negli interventi ho letto l'espressione di una specialità unitaria, che si contrappone a logiche divisive troppo spesso poste in evidenza. Le differenze sono un valore quando, appunto, non diventano contrapposizione. La cattiva prova data da alcune Regioni non giustifica la dichiarazione di morte del regionalismo, ma, anzi, pretende una sua nuova implementazione. Deve essere chiaro, infatti, che dentro i principi di sussidiarietà si affrontano meglio le crisi. Non con l'accentramento statalista, ma con un moderno decentramento, che fa perno su Regioni e Comuni, anche questo Paese può affrontare meglio le ragioni della propria crisi, trovando le migliori soluzioni. [[Applausi dal Gruppo PD.]]
ParlaMint-IT_2015-07-07-LEG17-Sed-478.u22	Comunico che è pervenuto alla Presidenza - ed è in distribuzione - il parere dalla 5ᵃ Commissione permanente sul disegno di legge in esame e sugli emendamenti, che verrà pubblicato in allegato al Resoconto della seduta odierna.
ParlaMint-IT_2015-07-07-LEG17-Sed-478.u23	Invito al ritiro dell'emendamento 5.100. Altrimenti, il parere è contrario.
ParlaMint-IT_2015-07-07-LEG17-Sed-478.u24	Esprimo parere conforme a quello del relatore.
ParlaMint-IT_2015-07-07-LEG17-Sed-478.u25	Chiedo alla senatrice Fasiolo, unica firmataria dell'emendamento 5.100. se accoglie l'invito al ritiro o se insiste per la votazione.
ParlaMint-IT_2015-07-07-LEG17-Sed-478.u26	Signora Presidente, accetto l'invito del relatore e del Governo e ritiro l'emendamento 5.100.
ParlaMint-IT_2015-07-07-LEG17-Sed-478.u27	Passiamo pertanto alla votazione dell'articolo 5. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'articolo 5. (Segue la votazione). Il Senato approva. (v. Allegato B). Passiamo alla votazione dell'articolo 6. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'articolo 6. (Segue la votazione). Il Senato approva. (v. Allegato B). Passiamo alla votazione dell'articolo 7. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'articolo 7. (Segue la votazione). Il Senato approva. (v. Allegato B). Passiamo alla votazione dell'articolo 8. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'articolo 8. (Segue la votazione). Il Senato approva. (v. Allegato B). Passiamo all'esame dell'articolo 9, sul quale è stato presentato un emendamento che si intende illustrato, su cui invito il relatore ed il rappresentante del Governo a pronunziarsi.
ParlaMint-IT_2015-07-07-LEG17-Sed-478.u28	Signora Presidente, invito la presentatrice a ritirare l'emendamento 9.100. Diversamente il parere sarà contrario.
ParlaMint-IT_2015-07-07-LEG17-Sed-478.u29	Signora Presidente, esprimo parere conforme a quello del relatore.
ParlaMint-IT_2015-07-07-LEG17-Sed-478.u30	Senatrice Fasiolo, ritira l'emendamento a sua firma? FASIOLO (PD). Sì, Presidente. PRESIDENTE. Passiamo pertanto alla votazione dell'articolo 9. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'articolo 9. (Segue la votazione). Il Senato approva. (v. Allegato B). Passiamo alla votazione dell'articolo 10. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'articolo 10. (Segue la votazione). Il Senato approva. (v. Allegato B). Passiamo alla votazione dell'articolo 11. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'articolo 11. (Segue la votazione). Il Senato approva. (v. Allegato B). Passiamo all'esame dell'emendamento 11.0.100 volto ad inserire un articolo aggiuntivo dopo l'articolo 11, che invito i presentatori ad illustrare.
ParlaMint-IT_2015-07-07-LEG17-Sed-478.u31	Signora Presidente, ritiro l'emendamento.
ParlaMint-IT_2015-07-07-LEG17-Sed-478.u32	Passiamo all'esame dell'articolo 12, sul quale è stato presentato un emendamento che invito il presentatore ad illustrare.
ParlaMint-IT_2015-07-07-LEG17-Sed-478.u33	Signora Presidente, si tratta di un emendamento di mero coordinamento posto che, in ragione di una previsione contenuta nell'articolo precedente, si determinerebbe una mancanza di coordinamento rispetto al testo originario. PRESIDENTE. Invito il rappresentante del Governo a pronunziarsi sull'emendamento in esame.
ParlaMint-IT_2015-07-07-LEG17-Sed-478.u34	Signora Presidente, il parere sull'emendamento è favorevole.
ParlaMint-IT_2015-07-07-LEG17-Sed-478.u35	Passiamo alla votazione dell'emendamento 12.100. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'emendamento 12.100, presentato dal relatore. (Segue la votazione). Il Senato approva. (v. Allegato B). Passiamo alla votazione dell'articolo 12. SANTANGELO (M5S). Chiediamo che la votazione venga effettuata a scrutinio simultaneo mediante procedimento elettronico. PRESIDENTE. Invito il senatore Segretario a verificare se la richiesta risulta appoggiata dal prescritto numero di senatori. (La richiesta risulta appoggiata). Indìco la votazione nominale con scrutinio simultaneo dell'articolo 12, nel testo emendato. (Segue la votazione). Il Senato approva. (v. Allegato B).
ParlaMint-IT_2015-07-07-LEG17-Sed-478.u36	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, a distanza di oltre un anno dall'approvazione della legge n. 56, la legge Delrio, esaminiamo un disegno di legge costituzionale riguardante - come abbiamo sentito - modifiche allo Statuto speciale del Friuli-Venezia Giulia, teso ad abolire le Province e ad articolare quindi il sistema del potere politico locale in due livelli di Governo, la Regione - appunto - e i Comuni. Si attua per il Friuli-Venezia Giulia un disegno organico, puntando direttamente all'obiettivo dell'eliminazione delle Province, senza passaggi intermedi e, soprattutto, rinunciando a pastrocchi e soluzioni precarie, come quelle contenute nella predetta legge Delrio. Si realizza, in altri termini, un percorso notevolmente diverso da quello avviato nello scorso anno per la soppressione delle Province nelle Regioni a Statuto ordinario. Per questo motivo preannuncio il voto favorevole del Gruppo Conservatori, Riformisti italiani, aggiungendo che finalmente il legislatore dichiara le proprie intenzioni in modo evidente ed utilizza l'unico strumento idoneo per conseguire il proprio obiettivo. Così, purtroppo, non è avvenuto con la legge n. 56 e i risultati negativi sono sotto gli occhi di tutti e qualche altro collega li ha già evidenziati. Negli ultimi mesi, infatti, abbiamo assistito ad un crescendo di disagi e disservizi connessi a quelle che un tempo erano le funzioni e le prestazioni provenienti dalle Province. Accade così che tutte le società partecipate, gli enti strumentali, le aziende speciali delle Province sono in un quasi totale stato di deficit, con previsioni di prossimo ed irreversibile default. In particolare, tutti i dipendenti delle società partecipate sono già stati oggetto di licenziamento o di provvedimenti prodromici allo stesso licenziamento, con inevitabile e cospicuo ricorso agli ammortizzatori sociali. Non c'è Provincia in cui non vi sia siano lavoratori dipendenti delle società partecipate in stato di agitazione e pronti ad ulteriori forme di legittima e sacrosanta protesta, giustificate dal fatto che nessuna protezione o salvaguardia dei livelli occupazionali sia stata prevista dal Governo centrale. Che dire, poi, della situazione riguardante la manutenzione e il funzionamento delle scuole superiori? Mancano le risorse. Lo scorso inverno, a metà della stagione invernale, era finito il carburante per il riscaldamento in molti dei plessi scolastici delle scuole superiori della penisola. Ancora di più va segnalato il problema della sicurezza di questi edifici scolastici, che abbisognano di interventi di manutenzione straordinaria e le Province da tempo reclamano fondi ad hoc, non avendo stanziamenti specifici al riguardo. Stesso ragionamento va fatto sulle manutenzioni ordinarie delle scuole e delle strade provinciali. Da tempo sono terminati i fondi. Molte strade in questo periodo estivo, a causa dei flussi turistici, sono trafficatissime e non vi sono le condizioni minime di sicurezza. I centri per l'impiego, un tempo gestiti dalla Provincia, sono ancora nella terra di nessuno e i loro dipendenti si interrogano sul loro futuro, non sapendo se torneranno alle dipendenze della Regione e quando avranno maggiori certezze sul proprio avvenire. Il provvedimento fino ad oggi non ha portato alcun beneficio economico concreto, e lo possiamo rilevare anche in altri ambiti. Penso alle funzioni stratificate nel corso dei decenni in materia di cultura e di turismo. Cosa ne sarà di musei provinciali e biblioteche, al momento non disciplinati e in molte Regioni in attesa di attuazione della legge Delrio? Cosa dire delle molte fondazioni liriche che, al momento, si vedono costrette a licenziare i propri orchestrali? Questi sono alcuni dei disagi che quotidianamente si verificano nelle Province italiane. Nel frattempo molte Regioni, spaventate dagli esiti della legge n. 56, non hanno ancora emanato le relative leggi regionali. Tutti i disagi fin qui descritti dimostrano la confusione causata dal processo di riforma delle Province, dettato soprattutto dalla voglia del Governo di creare un effetto annuncio, senza preoccuparsi degli effetti concreti che la legge Delrio poteva produrre. Ciò è tanto vero che ancora adesso il legislatore tenta di porre riparo con improbabili e ridicoli interventi di urgenza, come lo stesso recente decreto-legge n. 78. Si pensi all'articolo 5, che obbliga i Comuni ad assorbire la polizia provinciale dalla mattina alla sera. Abbiamo 2.700 agenti di polizia provinciale, che non risolveranno mai le esigenze della polizia locale dei Comuni e che ancora adesso non sanno cosa faranno. Da qualche giorno i Comuni turistici chiedono il loro impiego, magari di notte o nel fine settimana, perché impossibilitati, in base all'ultimo comma dell'articolo 5, a procedere ad assunzioni stagionali di vigili. Questa è l'immagine plastica dell'incertezza e del caos portati dalla legge Delrio, che ha determinato semplicemente un effetto annuncio di riforma delle Province, sapendo che invece il vero risultato si poteva ottenere solo con il compimento della riforma costituzionale e, quindi, con l'abolizione delle Province stesse dalla Carta costituzionale. Proprio sulla base di tali riflessioni, di fronte ad un disegno di legge costituzionale che ribalta lo scenario previsto dalla legge n. 56 del 2014, confermiamo la nostra adesione e ribadiamo il voto favorevole del Gruppo dei Conservatori e Riformisti. [[Applausi dal Gruppo CRi e della senatrice Bernini.]]
ParlaMint-IT_2015-07-07-LEG17-Sed-478.u37	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, innanzitutto vorrei rammentare al relatore, che giustamente prima ricordava l'importanza che ha avuto nel nostro Paese l'esempio del Friuli-Venezia Giulia, che con quello che andiamo a fare oggi parliamo di qualcosa che forse nel nostro Paese difficilmente sarà replicabile. A tal proposito vi invito a rileggere l'editoriale di Montanelli del 20 luglio 1987 (era un lunedì) in cui, in occasione della tragedia che in quel momento aveva colpito la Valtellina - e che come importanza, da questo punto di vista, voglio accomunare al Friuli-Venezia Giulia ricordato dal relatore - invitava, giustamente, a costo di fare uno sgarro alla Costituzione e in barba a tutti quanti, a dare i soldi ai valtellinesi come all'epoca erano stati dati ai friulani, perché offrivano la garanzia di non rubarli. E così fu. È chiaro che questa rappresentazione, in un futuro che speriamo di non vedere mai più, probabilmente sarà difficilmente accostabile agli scenari che, grazie alla attuale maggioranza - che sta compiendo nient'altro se non la prosecuzione del disastro fatto da Monti da questo punto di vista - il nostro Paese si appresta a vedere nei prossimi tempi. Quello di oggi è un altro tassello (definiamolo così) del capolavoro politico che è la cosiddetta legge Delrio (una sorta di corazzata Potëmkin), che rappresenta sicuramente un disastro dal punto di vista politico-amministrativo. Infatti, abbiamo creato degli enti locali di secondo livello, una sorta di pseudoprovince (o quello che saranno) e - questa è la cosa più deleteria - abbiamo tolto la voce al popolo. I rappresentanti del popolo non ci saranno più, in quanto saranno eletti da poche persone all'interno di una stanza chiusa, e non avremo più questa grande espressione di democrazia che è sempre stata tanto sbandierata, e in modo particolare dai colleghi della sinistra. Allo stesso modo, l'abolizione delle Province è stata sbandierata come la soluzione per la riduzione della spesa, mentre si sta rivelando esattamente il contrario. Avremo la stessa situazione anche per quanto riguarda la Regione Friuli-Venezia Giulia. Proprio un anno fa la presidente Serracchiani (che mi risulta essere ancora il numero due del Partito Democratico) dichiarava che il Friuli-Venezia Giulia stava diventando un esempio di efficientamento e risparmio dei costi della politica. La reale situazione, però, è sotto gli occhi di tutti. Se andiamo, infatti, ad esaminare questo provvedimento e l'attuazione del delirio che avete messo in atto dal punto di vista politico-amministrativo, anche in Friuli-Venezia Giulia di fatto si stanno creando, al posto delle 4 Province, 17 mini province, perché le 17 unioni di Comuni che si stanno istituendo altro non sono se non delle mini province. Se è vero, come è vero, che verranno nominati 17 direttori generali nuovi di zecca, avremo anche un aumento dei costi. Tra l'altro, i 300 addetti al servizio lavoro passeranno direttamente a carico della Regione, con immediati aumenti retributivi. Riporto solo un dato: viene introdotta la quattordicesima, che prima non era prevista, e che avrà un costo pari a circa un milione di euro. E stiamo parlando solo di un piccolo tassello. Quanto alla questione dei dipendenti delle quattro Province friulane, ricordo che essi sono 1.259. Di questi, 681 andranno alla Regione e gli altri verranno distribuiti nei Comuni. Un conto spannometrico (fatto non da me, ma dalla CGIA di Mestre) ci dice che passeremo dagli attuali 45 milioni di euro a circa 65 milioni di euro, con un aumento, di fatto, di più del 15 per cento, con tanti saluti all'efficientamento e ai tagli di spesa che aveva dichiarato anche la presidente Serracchiani. Voglio altresì ricordare che, tra i grandi compiti che le Province sono chiamate a svolgere per il servizio al cittadino, uno dei principali è la costruzione, gestione e manutenzione delle strade provinciali. Anche in Friuli-Venezia Giulia le strade provinciali andranno alla Regione. Anche in questo caso, sempre sulla base di calcoli fatti non dal sottoscritto (che sarebbe forse la persona meno indicata), ma da un ente del quale abbiamo profondo rispetto quando dà i numeri, passeremo dagli attuali 16.000 euro a chilometro sotto la gestione della Provincia ai 59.000 euro a chilometro sotto la gestione della Regione. Stiamo parlando del triplo. E questo andrà a generare un aumento di spesa di circa 95 milioni di euro. Alla faccia del risparmio e dell'efficientamento amministrativo! Se - come giustamente richiamava il relatore - la virtuosa ed efficiente Regione Friuli-Venezia Giulia andrà a creare 17 mini province, ci chiediamo cosa succederà in questo caso nel resto del Paese. E qui arriviamo al nodo della questione, la legge Delrio, tanto decantata dal fenomeno Renzi, il quale dichiarava che le Province ci costavano circa 10 miliardi all'anno e che, con detta legge, avremmo avuto un risparmio di un miliardo all'anno. Non è così. Sono tutti incazzati, tutti, dai cittadini agli amministratori. I cittadini non possono più esprimersi: abbiamo dei presidenti di Provincia a mezzo servizio, non pagati, non eletti ma nominati all'interno di una cerchia con le solite pastette, e questo è un disastro. Abbiamo il personale che non si sa dove finirà, non si sa se andrà un po' alle Regioni, un po' ai Comuni, un po' di qua e un po' di là, con evidenti aumenti dei costi. E questa è la rappresentazione plastica della riforma delle Province. E non lo dico solo io, che sono della Lega. Mi risulta che poche ore fa, in una Commissione, un illustre esponente del Partito Democratico di un grande Comune del nostro Paese non ha avuto parole di elogio - neppure lui - sulla legge Delrio, perché l'evidenza dei fatti e i numeri parlano chiaro. È stato un chiaro fallimento la legge Delrio. Bisogna guardare in faccia alla realtà e noi ve l'abbiamo detto subito. Ci aveva già provato Monti, che non è presente in Aula, come al solito. Aveva fatto un tentativo, addirittura meno maldestro di quello di Delrio. Poi è arrivato Delrio ed ha fatto veramente un disastro, un delirio. E oggi ne stiamo pagando le conseguenze. Siamo andati a smontare delle macchine efficienti per creare un disastro politico-amministrativo. Il provvedimento che andiamo a votare oggi non è nient'altro che un altro tassello del mosaico devastante che state regalando al Paese. Noi voteremo contro: abbiamo votato contro tutti gli emendamenti che sono stati presentati e contro tutti gli articoli, perché la legge Delrio e tutte le sue derivanti non meritano neanche di essere considerate. È una cosa che non sta né in cielo né in terra. [[Applausi dal Gruppo LN-Aut.]] Capisco benissimo che il Sottosegretario debba fare anche il lavoro sporco, ma si sentiva chiaramente dalle sue parole - con il rispetto che abbiamo - che non ci crede neppure lui. Questa cosa non funziona. Abbiate il pudore, dopo che l'UPI, tutti i Comuni e tutte le Province vi hanno detto che questa cosa non funziona. È inutile continuare a perpetrare questo disastro. Non funziona, come sa bene chi ha fatto l'amministratore. Vi dico molto sommessamente che, nella mia Provincia, è già cominciato un disastro: i trasporti non funzionano bene, le strade cominciano ad avere dei problemi di gestione e non si sa chi ne deve rispondere o chi è responsabile; non ci sono assessori e c'è già un presidente a mezzo servizio. Ma vi rendete conto di dove avete portato il Paese? Non vi rendete conto di che disastro avete fatto. In ogni caso la gente se ne sta rendendo conto. PRESIDENTE. Dovrebbe concludere, senatore Crosio. Termino, signora Presidente. Continuate con queste cazzate e vedrete che sicuramente il popolo se ne sta rendendo conto. PRESIDENTE. Senatore Crosio, dovrebbe usare un linguaggio più sopportabile. C'è modo e modo per argomentare. CROSIO (LN-Aut). È la verità. Mi scusi, signora Presidente, ma quando ce vo', ce vo'. Noi questa cosa non la voteremo. [[Applausi dal Gruppo LN-Aut.]]
ParlaMint-IT_2015-07-07-LEG17-Sed-478.u38	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, sono un po' allibito rispetto alle dichiarazioni del senatore Morra. Io non so se la potenza della rete - ero rimasto ad una certa modalità di comunicazione - ha consentito al senatore Morra di parlare con i consiglieri regionali del Gruppo Movimento 5 Stelle. Se non fosse stato chiaro, il provvedimento che abbiamo in esame è di iniziativa del Consiglio regionale del Friuli-Venezia Giulia, che ha votato all'unanimità. Quindi, hanno votato anche i consiglieri del Movimento 5 Stelle. ENDRIZZI (M5S). Quelli veri! BATTISTA (Aut (SVP, UV, PATT, UPT)-PSI-MAIE). Sì, quelli veri, Endrizzi, quelli a cui tu dovresti magari chiedere come orientarti rispetto a talune votazioni. La differenza dei due testi - così magari facciamo un piccolo approfondimento di ciò che abbiamo in esame - sta nel fatto che viene introdotto nello Statuto come livello ordinamentale la Città metropolitana. È tutto lì. Quindi, se siete contrari a questa modifica, avreste potuto presentare emendamenti soppressivi. Non capisco, ma in ogni caso avete libertà di voto e votate come vi pare, tanto ormai non vi capisco più. Ciò detto, non ho null'altro da aggiungere e dichiaro il voto favorevole del Gruppo Per le Autonomie-PSI-MAIE. [[Applausi dai Gruppi Aut (SVP, UV, PATT, UPT)-PSI-MAIE) e PD.]]
ParlaMint-IT_2015-07-07-LEG17-Sed-478.u39	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, a nome del Gruppo Area Popolare, confermo il nostro voto favorevole e le chiedo di poter depositare il testo integrale del mio intervento. PRESIDENTE. La Presidenza l'autorizza in tal senso.
ParlaMint-IT_2015-07-07-LEG17-Sed-478.u40	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, quando questo provvedimento è arrivato in Commissione, la maggioranza sosteneva che non si potesse discutere, né emendare. Addirittura la maggioranza - nei cui banchi oggi siede comodamente il collega Battista - sosteneva che si potessero audire solo i Presidenti della Regione e del Consiglio regionale proprio per le prerogative della Regione a Statuto autonomo. Noi sapevamo, invece, che c'erano stati dei precedenti e che questo non corrispondeva al vero, ma c'era la necessità, l'opportunità, il diritto di intervenire. È curioso davvero osservare che la maggioranza, che prima si era schierata in barriera, ha poi emendato pesantemente quel testo - caro Battista - introducendo un ente come le Città metropolitane, che non era previsto nel testo iniziale, quello che anche i nostri consiglieri - quelli veri - hanno votato. Quel testo non era questo. Ci saremmo aspettati - e il problema è stato posto in Commissione affari costituzionali - di sentire il parere del Consiglio regionale e di entrare in una dialettica anche di rispetto istituzionale. Ma questo non è avvenuto, perché la maggioranza ha ritenuto di poter fare di testa sua, contravvenendo proprio agli stessi principi che oggi Battista ci sciorina. Ebbene, perché noi non accettiamo le Città metropolitane, oltre che per una questione di metodo e di principio, dal punto di vista istituzionale e costituzionale? Noi non le accettiamo, rispetto all' iter del provvedimento, perché sono enti di secondo livello che allontanano il potere decisionale dai cittadini e, in un'epoca in cui la corruzione ci sta mostrando - forse, ma non lo sappiamo ancora - la sua spaventosa vastità, noi dovremmo ridare ai cittadini quel potere decisionale di controllo diretto attraverso il voto sulle istituzioni. C'è poi l'altra beffa, quella degli UTI, le Unioni territoriali intercomunali, che non sono le unioni tra Comuni, che sono patti liberi, spontaneamente formulati dalle amministrazioni. Sono enti stabiliti dalla Regione e definiti dall'alto; e dall'alto viene stabilita la figura del direttore generale, una persona la cui retribuzione raggiunge i 150.000 euro l'anno. Noi abbiamo sostanzialmente - per merito, per metodo, per coerenza - un parere contrario su questo provvedimento, ben sapendo che questo rimarrà agli atti solo come nostra volontà, perché i numeri la maggioranza li ha e sono compatti. Quella che stiamo conducendo, tuttavia, è un'operazione verità che intendiamo portare avanti fino in fondo. [[Applausi dal Gruppo M5S.]]
ParlaMint-IT_2015-07-07-LEG17-Sed-478.u41	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, questo provvedimento ha posto alcuni problemi non marginali di natura costituzionale, che attengono ai rapporti tra Stato e Regioni a Statuto speciale e alla possibilità del Parlamento nazionale di emendare un disegno di legge approvato dal Consiglio regionale del Friuli-Venezia Giulia. Trattandosi poi di una legge che abolisce le Province friulane, si è posto anche il quesito se fosse costituzionalmente corretto cancellare tali enti in una Regione a Statuto speciale mentre a livello nazionale le Province, pur essendo diventate enti di secondo livello, sono ancora funzionanti. I costituzionalisti auditi in 1ᵃ Commissione hanno sciolto positivamente questi nodi, dicendo con chiarezza che la Regione Friuli-Venezia Giulia non deve attendere la riforma del Titolo V della Costituzione per proporre la cancellazione delle Province dal proprio Statuto e che il Parlamento ha il potere di emendare i progetti di riforma dello Statuto regionale avanzati dalla Regione. L'articolo 63 dello Statuto friulano, nell'attribuire il potere di modifica al Consiglio regionale, usa infatti l'avverbio «anche», facendo così capire che non si tratta di potere esclusivo della Regione. Sgombrato il campo dai problemi di natura costituzionale, entro nel merito dei disegni di legge, presentati uno dal Consiglio regionale del Friuli-Venezia Giulia, che è stato adottato come testo base, e l'altro del senatore Pegorer, che prevedono appunto la modifica dello Statuto della Regione in materia di enti locali attraverso la soppressione di ogni riferimento alle Province, definendo così un nuovo modello istituzionale regionale fondato su due soli livelli di governo politico, espressione della sovranità popolare, la Regione e i Comuni. Nel percorso emendativo in 1ᵃ Commissione, in riferimento all'istituzione di nuovi Comuni, si è prevista la possibilità che essi possano essere istituiti anche nella forma di Città metropolitane, con implicito riferimento a Trieste e al territorio di quella che sarà la sua ex Provincia. Questo mi induce ad una riflessione più generale sull'esorbitante numero di Città metropolitane partorite dalla riforma Delrio, che appare caotica e insoddisfacente per almeno tre motivi. In primo luogo, perché ha previsto l'automatica trasformazione di interi territori provinciali in Città metropolitane senza alcuna considerazione per criteri più oggettivi, quali i livelli di popolamento e urbanizzazione, attrazione di flussi di pendolarismo e di mobilità in generale, presenza di funzioni produttive di pregio. In secondo luogo, perché - appunto - ha introdotto la possibilità di accrescere a dismisura il numero delle Città metropolitane, indebolendo così il concetto stesso di poli metropolitani come aree strategiche per il rilancio della competitività, sulle quali concentrare le risorse attivabili con i fondi strutturali europei. Terzo, perché attribuisce di fatto al nuovo ente le stesse funzioni delle Province, con poche competenze aggiuntive e prevede un meccanismo di governo debole affidato a un consiglio metropolitano formato da un sottogruppo di sindaci e consiglieri di tutti gli enti coinvolti. Viene così snaturato lo stesso concetto originario, sui cui si discute fin dal 1990, di Città metropolitana, che diventa un mero luogo di concertazione fra i Comuni, ognuno dei quali resta titolare delle proprie funzioni sul proprio territorio. Per una riforma il cui obiettivo è di rilanciare la competitività del Paese attraverso il miglioramento dell'efficienza istituzionale, è decisamente un risultato modesto. Ma, più in generale, è tutta la riforma delle Province che sta facendo acqua, perché le Province non sono state abolite, in attesa della riforma costituzionale: è stato di fatto moltiplicato il numero degli amministratori locali e sono stati determinati aggravi di costi, paralisi amministrativa e complicazioni decisionali, con il rischio concreto di distruggere apparati e competenze tecniche oggi essenziali sul territorio. E infine, a poco più di un anno di distanza dal via libera allo smembramento degli organi provinciali, la magistratura contabile ha confermato l'impatto negativo sui conti pubblici della legge Delrio, evidenziando in particolare il riassetto dei dipendenti che sta gettando nel caos le pubbliche amministrazioni di tutta Italia. Con l'aggravante che l'ultima legge di stabilità ha tagliato un miliardo di euro dal conto riservato alla Province, a fronte di interventi previsti dalla legge Delrio che stanno incontrando ritardi e difficoltà insormontabili nella fase attuativa. Questo ha generato gravissimi scompensi nella finanza delle Province, dal momento che si ritrovano a gestire le stesse funzioni del passato, ma con i fondi a disposizione ridotti all'osso. Non tutte le riforme, dunque, hanno di per sé implicazioni positive. Il disegno di legge costituzionale che abolisce le Province in Friuli-Venezia Giulia ha per lo meno il merito di abolirle davvero, anche se è prevedibile una fase di passaggio di consegne fra enti di complicata attuazione che auspichiamo venga gestito meglio di quanto avvenuto a Roma. L'abolizione delle Province è da tempo nei nostri programmi e quindi, tenuto soprattutto conto del fatto che il Consiglio regionale del Friuli-Venezia Giulia si è espresso all'unanimità su questo disegno di legge, annuncio il voto favorevole di Forza Italia. [[Applausi dal Gruppo FI-PdL XVII.]]
ParlaMint-IT_2015-07-07-LEG17-Sed-478.u42	[[Domando di parlare per dichiarazione di voto.]] [[PRESIDENTE. Ne ha facoltà.]] Signora Presidente, il Partito Democratico voterà con convinzione a favore di questa proposta di revisione dello Statuto della Regione autonoma Friuli-Venezia Giulia, e lo farà anche perché ritiene che le autonomie speciali, e in particolare quella del Friuli-Venezia Giulia e quella del Trentino-Alto Adige, le due grandi autonomie del Nord-Est italiano, siano esperienze di successo per l'Italia e - mi faccia dire, Presidente - anche per l'Europa. Non è un caso che, poche settimane fa, il Presidente del Consiglio abbia citato l'autonomia speciale, in questo caso della Provincia autonoma di Bolzano, come esempio da seguire in gravi crisi internazionali in Europa (il riferimento era nello specifico alla crisi dell'Ucraina), perché le nostre autonomie speciali, in particolare quelle delle due grandi aree di confine, quella verso Nord e quella verso Est (quindi la direttrice del Brennero e quella che ci porta verso l'Est europeo attorno a Trieste), sono state un modo originale di affrontare e risolvere la questione dei confini che ha lacerato per tutto il Novecento il nostro vecchio Continente. Sappiamo che è una questione mai risolta una volta per sempre e che è sempre in agguato e può tornare: il nazionalismo può tornare in Europa, e ne stiamo vedendo proprio in questi giorni e in queste settimane alcuni accenni molto preoccupanti. A distanza di cento anni dalla Grande guerra, la più grande guerra civile europea, che lasciò sul terreno milioni di morti, la bestia del nazionalismo è tutt'altro che sconfitta per sempre. Queste due grandi esperienze di autonomie speciali, collocate in due zone di frontiere, quella fra il mondo latino e il mondo tedesco (quella del Friuli-Venezia Giulia è una frontiera addirittura trina, perché lì si incontrano il mondo latino con quello tedesco e con quello slavo), hanno scongiurato la guerra per i confini e hanno risolto in maniera brillante, anche se mai definitiva e mai compiuta, la questione della convivenza tra diversi in aree di confine. La questione dei confini non è più rilevante proprio in quanto, nel contesto europeo, minoranze linguistiche hanno imparato a collaborare tra loro, a vivere insieme, ad amministrarsi in modo positivo. Questa ragione dell'importanza delle autonomie speciali va vista come un risultato positivo e un'esperienza di successo per tutto il Paese. Nella riforma del Titolo V della Parte seconda della Costituzione, che stiamo peraltro rivedendo proprio in questo periodo in Parlamento, è stato introdotto, anche nell'articolo 116 che consolida l'esperienza delle autonomie speciali, un principio per il quale l'esperienza pilota delle autonomie speciali nell'esercitare in maniera autonoma alcune competenze può diventare modello e ispirazione per una competizione virtuosa tra territori che coinvolga anche le Regioni a statuto ordinario. Non a caso l'articolo 116 della Costituzione, al terzo comma, prevede la possibilità che ulteriori forme di autonomia siano assegnate alle Regioni a statuto ordinario proprio per rendere meno brusco il salto tra le competenze speciali delle Regioni autonome e quelle ordinarie delle Regioni a statuto ordinario. Questo inserisce l'esperienza delle autonomie speciali all'interno di un terreno di sperimentazione di margini di autonomia e di autogoverno sempre più ampi dentro l'unità della Nazione e dentro una prospettiva europea. Naturalmente c'è un punto che deve essere tenuto assolutamente fermo, in particolare da chi difende la specialità delle Regioni a Statuto speciale. Il punto fermo deve essere che queste esperienze di autogoverno non devono costare alla collettività più di quanto costi lo Stato. Da questo punto di vista, il disegno di legge in esame è virtuoso, perché va in questa direzione. Bisogna andare in questa direzione con grande determinazione. Si difendono le autonomie speciali e, in generale, si difende il sistema delle autonomie se si dimostra che il principio di sussidiarietà vale, cioè che si può fare meglio, anche a costi minori, ciò che si fa più da vicino rispetto agli elettori e ai contribuenti e non ciò che si fa da lontano. Vorrei citare, conclusivamente, signora Presidente, un'affermazione che fece Alcide De Gasperi durante l'Assemblea costituente, nella sessione che si dedicò proprio all'approvazione dello Statuto di autonomia speciale - in quel caso - del Trentino-Alto Adige (ma vale certamente la stessa cosa anche per la Regione Friuli-Venezia Giulia). «Io che sono pure autonomista convinto - diceva De Gasperi - e che ho patrocinato la tendenza autonomista, permettete che vi dica che le autonomie si salveranno, matureranno, resisteranno, solo a una condizione: che dimostrino di essere migliori della burocrazia statale, migliori del sistema accentrato statale, migliori soprattutto per quanto riguarda le spese. Non facciano la concorrenza allo Stato per non spendere molto, ma facciano in modo di creare una amministrazione più forte e che costi meno. Solo così le autonomie si salveranno ovunque, perché se un'autonomia dovesse sussistere a spese dello Stato, questa autonomia sarà apparente per qualche tempo e non durerà per un lungo periodo». Credo che questo ammonimento non possa non interrogare continuamente e stimolare i veri autonomisti che vogliono lavorare proprio per questo obiettivo. Questa riforma, voluta innanzitutto dal Friuli-Venezia Giulia, che oggi vede l'approvazione da parte di quest'Aula parlamentare, va nella direzione che ho descritto. Per questa ragione noi la sosterremo con grande convinzione e con grande determinazione. [[Applausi dai Gruppi PD e AP (NCD-UDC). Congratulazioni.]]
ParlaMint-IT_2015-07-07-LEG17-Sed-478.u43	Ai sensi dell'articolo 120, comma 3, del Regolamento, indíco la votazione nominale con scrutinio simultaneo del disegno di legge costituzionale n. 1289, nel testo emendato. (Segue la votazione). Il Senato approva in prima deliberazione. (v. Allegato B). Risulta pertanto assorbito il disegno di legge costituzionale n. 77.
ParlaMint-IT_2015-07-07-LEG17-Sed-478.u44	L'ordine del giorno reca la discussione dei disegni di legge nn. 1568, già approvato dalla Camera dei deputati in un testo risultante dall'unificazione dei disegni di legge d'iniziativa dei deputati Fiorio ed altri; Russo e Faenzi; Bordo Franco e Palazzotto; Zaccagnini ed altri; Schullian ed altri, e 205. Il relatore, senatore Dalla Tor, ha chiesto l'autorizzazione a svolgere la relazione orale. Non facendosi osservazioni la richiesta si intende accolta. Pertanto, ha facoltà di parlare il relatore.
ParlaMint-IT_2015-07-07-LEG17-Sed-478.u45	Signora Presidente, signor Vice Ministro, colleghe e colleghi, l'agricoltura sociale, caratterizzata dall'utilizzo dell'azienda agricola per il soddisfacimento di bisogni sociali, come la riabilitazione e il recupero di soggetti svantaggiati, l'inserimento lavorativo (inclusione sociale) o le attività didattiche attraverso le cosiddette "fattorie didattiche", sta assumendo un ruolo sempre più significativo anche alla luce del valore riconosciuto della multifunzionalità dell'azienda agricola. Tale ruolo multifunzionale deve essere considerato non solo sul versante delle varie opportunità di reddito per l'azienda, ma anche su quello delle diverse funzioni che tale settore produttivo può ulteriormente esprimere all'interno della società e del complessivo sistema Paese. Da tali premesse discende che l'agricoltura sociale consente di assicurare azioni di promozione di stili di vita sani ed equilibrati e, allo stesso tempo, rende disponibili servizi utili per migliorare la qualità della vita degli abitanti urbani e nelle aree rurali, in un quadro di coesione sociale, economica ed anche istituzionale, con particolare riferimento alle strutture territoriali. A conferma di quanto esposto, il disegno di legge in esame si inserisce in un processo basato su esperienze che, risalenti nel tempo agli anni Sessanta, hanno determinato un'attenzione crescente verso percorsi di welfare partecipati, nei quali le comunità locali e i vari soggetti che le compongono hanno agito attivamente coinvolgendo individui svantaggiati e a ridotta contrattualità, con un progressivo incremento di esempi virtuosi di collaborazione tra realtà locali e istituzioni secondo nuovi modelli organizzativi. Non si deve comunque dimenticare che, sotto l'aspetto economico, l'integrazione di interventi e di servizi di natura sociale nell'azienda agricola multifunzionale non ne vanifica le finalità imprenditoriali, come dimostrato dai benefici in termini di sostenibilità economica che hanno caratterizzato molte esperienze del settore. L'iniziativa in oggetto, già approvata dalla Camera dei deputati ed esaminata congiuntamente al disegno di legge n. 205, giunge all'esame dell'Assemblea al termine di un iter in Commissione che ha apportato alcune modifiche al testo trasmesso dall'altro ramo del Parlamento, finalizzate a migliorare e a puntualizzare in alcuni punti, soprattutto in relazione ai pareri emessi dalle Commissioni affari costituzionali e bilancio, un impianto che è stato complessivamente condiviso e confermato nelle sue linee portanti. Passando all'illustrazione dell'articolato, va rilevato anzitutto che il rilievo acquisito dall'agricoltura sociale nel contesto economico e sociale è estrinsecato dall'articolo 1 del provvedimento, che definisce le finalità dell'intervento normativo, individuate nella promozione dell'agricoltura sociale, quale aspetto del ruolo multifunzionale dell'impresa agricola, chiamata, in tale ambito, a fornire servizi sociali, sociosanitari ed educativi nelle aree rurali. Attraverso la disposizione in esame si amplia il novero delle attività connesse a quelle che configurano l'imprenditore agricolo, quali la coltivazione del fondo o del bosco o l'allevamento di animali, inserendo anche l'agricoltura sociale, intesa come attività di servizi sociali, socio-sanitari, educativi e di inserimento socio-lavorativo, in tal modo innovando in parte la nozione di impresa agricola. L'articolo 2 ha ad oggetto le definizioni concernenti le diverse tipologie di attività oggetto del disegno di legge, nel cui ambito appare opportuno ricordare il rilievo attribuito alle cooperative sociali, alle associazioni di promozione sociale e agli enti pubblici competenti per territorio, questi ultimi nel quadro della programmazione delle proprie funzioni inerenti alle attività agricole e sociali. In particolare si richiama l'attenzione sul comma 3, il quale esplicita l'innovazione del concetto di impresa agricola, secondo quanto dinanzi esposto, qualificando le attività di cui alle lettere b), c) e d) del comma 1 come attività connesse all'attività agricola ai sensi dell'articolo 2135 del codice civile. L'articolo 3 disciplina il riconoscimento degli operatori, prevedendo che le Regioni adeguino le proprie disposizioni in materia di programmazione della rete locale delle prestazioni e dei servizi, al fine di permettere il riconoscimento degli operatori dell'agricoltura sociale presso gli enti preposti. La Commissione ha approvato un emendamento atto a precisare che ciò dovrà avvenire nell'ambito delle attribuzioni regionali. Il monitoraggio e la valutazione dei servizi e delle prestazioni avvengono secondo le disposizioni previste dal soggetto competente per il riconoscimento, in coerenza con le linee guida definite ai sensi dell'articolo 7. La Commissione ha disposto la soppressione del comma 2 del testo proveniente dalla Camera, che prevedeva l'applicazione delle disposizioni relative al potere sostitutivo dello Stato nei confronti delle Regioni, in caso di inadempienza, secondo la procedura dell'articolo 8 della legge n. 131 del 2003. L'articolo 4 stabilisce che, da parte degli operatori del settore, possano essere costituite organizzazioni di produttori per prodotti dell'agricoltura sociale, in considerazione dello sviluppo di reti di organizzazioni interprofessionali tra produttori come un importante strumento per rafforzarne la posizione sul mercato e controllare le fluttuazioni di reddito provocate dall'instabilità dei mercati in periodi di crisi. La norma precisa che tale facoltà si pone in coerenza con il regolamento UE n. 1308 del 2013, il quale regola, con una nuova disciplina, le organizzazioni di produttori e le loro associazioni e organizzazioni interprofessionali. In tal modo l'agricoltura sociale viene ad innestarsi nel tentativo di addivenire ad una sua definizione nell'ambito della legislazione europea, tenendo conto che, pur essendo un fenomeno ormai diffuso, ed anzi in fase di ulteriore espansione, in molti Paesi appartenenti all'Unione europea, solo negli anni recenti si è avvertita l'esigenza, in sede comunitaria, di rendere più omogeneo il contesto nel quale programmare una governance dell'attività. L'articolo 5 detta disposizioni riguardanti i locali per l'esercizio delle attività di agricoltura sociale, secondo un testo che la Commissione ha modificato rispetto a quello trasmesso dalla Camera, in quanto si è limitato il riconoscimento della ruralità ai soli fabbricati rurali già esistenti sul fondo, escludendo la possibilità di successiva acquisizione per altri fabbricati, restando comunque vincolante la destinazione alle attività in questione. La stessa norma, al comma 2, stabilisce che le Regioni possono promuovere, ai fini dell'esercizio di attività di agricoltura sociale, l'utilizzo del patrimonio immobiliare esistente nel rispetto delle caratteristiche tipologiche, architettoniche e paesaggistico-ambientali. L'articolo 6 dispone interventi di sostegno al settore in oggetto, individuandone diverse tipologie. Il comma 1 stabilisce che le istituzioni pubbliche che gestiscono mense scolastiche ed ospedaliere hanno facoltà di inserire, come criteri di priorità per l'assegnazione delle gare di fornitura, la provenienza dei prodotti agroalimentari da operatori di agricoltura sociale. Il comma 2 stabilisce che i Comuni prevedano specifiche misure di valorizzazione dei prodotti in esame nel commercio su aree pubbliche, ai sensi dell'articolo 28 del decreto legislativo 31 marzo 1998, n. 114, avente ad oggetto la disciplina del commercio sulle aree pubbliche, definendo in particolare la disciplina delle autorizzazioni, svolto su posteggi dati in concessione per dieci anni ovvero su qualsiasi altra area purché in forma itinerante. Il comma 3 assume una particolare importanza, anche in relazione al successivo comma 4, in quanto stabilisce che, nell'ambito delle procedure di alienazione e locazione dei terreni agricoli demaniali e degli enti pubblici territoriali, possono essere previsti criteri di priorità per favorire lo sviluppo o l'insediamento delle attività in esame, utilizzando a questo scopo anche beni e terreni confiscati ai sensi del codice antimafia di cui al decreto legislativo 6 settembre 2011, n. 159. In tal senso opera la correlazione con il comma 4, il quale novella l'articolo 48, comma 3, lettera c), del codice antimafia, prevedendo che gli enti pubblici territoriali possono dare in concessione a titolo gratuito anche agli operatori dell'agricoltura sociale i beni immobili confiscati alla criminalità organizzata. Il comma 5 demanda la definizione di ulteriori forme di sostegno ad un decreto ministeriale, senza nuovi o maggiori oneri per la finanza pubblica, mentre il comma 6 prevede la possibilità che le Regioni, nell'ambito dei piani di sviluppo rurale, promuovano specifici programmi per la multifunzionalità delle imprese agricole con particolare riguardo alle pratiche di progettazione integrata territoriale e allo sviluppo dell'agricoltura sociale, a tal fine promuovendo tavoli di partenariato tra i soggetti interessati. Infine, l'articolo 7 istituisce presso il Ministero delle politiche agricole alimentari e forestali l'Osservatorio sull'agricoltura sociale, definendone funzioni, composizione e modalità organizzative. Le funzioni sono individuate dal comma 1, in base al quale l'Osservatorio è chiamato a definire le linee guida relative alle attività delle istituzioni pubbliche, con riferimento al riconoscimento delle imprese, monitoraggio e valutazione delle attività, semplificazione amministrativa, formazione e misure di sostegno, definizione di contratti tipo. Inoltre, sono posti in capo all'Osservatorio compiti di monitoraggio ed elaborazione delle informazioni, allo scopo di diffondere buone pratiche, raccolta e valutazione delle ricerche sul tema dell'efficacia degli interventi di agricoltura sociale e proposte di iniziative di coordinamento e integrazione, nonché di comunicazione ed animazione. Posto dal comma 2 l'obbligo di coordinamento con gli organismi istituiti a livello regionale nel settore dell'agricoltura sociale, il comma 3 detta la composizione dell'Osservatorio, attribuendone la nomina al Ministro delle politiche agricole alimentari e forestali, all'interno del quale sono presenti esponenti delle amministrazioni centrali del Governo, delle Regioni e Province autonome, delle organizzazioni professionali agricole, delle reti nazionali di agricoltura sociale, delle organizzazioni del terzo settore e delle associazioni di promozione sociale in ambito agricolo. Per concludere, il comma 4 demanda ad un decreto del Ministro delle politiche agricole, alimentari e forestali, previa intesa con la Conferenza Stato-Regioni, la definizione delle modalità di organizzazione e funzionamento dell'Osservatorio. [[Applausi dai Gruppi AP (NCD-UDC) e PD.]]
ParlaMint-IT_2015-07-07-LEG17-Sed-478.u46	Colleghi, dal momento che, come già annunciato, la seduta si concluderà alle ore 18,30 e sono previsti parecchi interventi su argomenti non iscritti all'ordine del giorno, rinvio il seguito della discussione del disegno di legge in titolo ad altra seduta.
ParlaMint-IT_2015-07-07-LEG17-Sed-478.u47	[[Domando di parlare.]] [[PRESIDENTE. Ne ha facoltà.]] Signora Presidente, intervengo per sollecitare la risposta all'interrogazione 4-03327 dello scorso 27 gennaio, con cui ho sottoposto all'attenzione dei Ministri del lavoro e dell'economia le posizioni di circa 600 precari di Poste italiane, che si trovano in una condizione di gravissima difficoltà, atteso che un giudizio non ancora passato in giudicato ha consentito loro la permanenza in servizio per lo svolgimento di funzioni anche di particolare rilievo nell'ambito della normale attività dell'istituto. Tali assunzioni, peraltro, sono state fatte in forza di una specifica norma che consentiva la possibilità di assunzione temporanea per circa 10 mesi nel corso di ogni singolo anno. Questo periodo però si è protratto nel tempo, evidentemente per l'esigenza di Poste italiane di mantenere in servizio questi lavoratori. Ora, sono trascorsi un po' di anni e una sentenza di primo grado ha consentito a costoro di rimanere in servizio, ma naturalmente si attende una definizione del loro status lavorativo. La posizione di precarietà mantiene questi ragazzi - di età compresa tra i 30 e i 40 anni e con livelli di specializzazione particolarmente elevati - in una condizione di grandissima difficoltà e di "sudditanza", anche per i profili di dignità che merita un lavoratore. Per queste motivazioni sollecito il Governo affinché, trascorsi oltre sei mesi, abbia la bontà di prestare attenzione a questo tema, soprattutto in considerazione delle dichiarazioni rese recentemente dall'amministratore delegato Caio in ordine alla presentazione del piano industriale, che prevede l'assunzione di migliaia di nuovi dipendenti. Questo è un fatto estremamente positivo e desidererei essere rassicurato sulla possibilità che le nuove assunzioni garantiscano anche le posizioni lavorative di quei precari che oggi rappresentano una forza organica strutturata in Poste italiane che merita di essere considerata.
ParlaMint-IT_2015-07-07-LEG17-Sed-478.u48	Il sottosegretario Pizzetti, qui presente, penso possa prendere nota e sollecitare l'amministrazione competente.
ParlaMint-IT_2015-07-07-LEG17-Sed-478.u49	[[Domando di parlare.]] [[PRESIDENTE. Ne ha facoltà.]] Signora Presidente, sono nuovamente qui in quest'Aula a segnalare il caso della Smith Bits di Volterra. Avevo già svolto un intervento tempo fa e purtroppo oggi mi trovo di nuovo a segnalare questa gravissima situazione. I lavoratori hanno fatto presidio per molti giorni, più di 40 giorni. Tutta la popolazione della zona dell'Alta Val di Cecina, nella Provincia di Pisa, nel Volterrano, ha partecipato a questo dramma di 193 lavoratori che stanno rischiando di perdere il posto. Lo stesso sindaco e tutte le autorità della zona stanno vicini in questo momento a tutte queste famiglie. Cosa è successo? Nonostante la volontà di farsi vedere e di farsi ascoltare, l'azienda ha chiesto di togliere il presidio, perché i lavoratori naturalmente cercavano di attirare i riflettori su di loro. Hanno tolto il presidio e l'azienda ha detto che avrebbe ritirato la mobilità, perché aveva messo questi lavoratori praticamente nella condizione di scegliere se dover essere licenziati o altro. Quindi cosa succede? In questo caso l'azienda non chiude subito. Si sono svolti alcuni incontri, anche presso il MISE non molto tempo fa, ed è stato proposto di salvare 78 lavoratori su 193, così divisi: 37 impiegati e 41 operai. Ebbene, questo non è salvare un'azienda, questo è mandare a casa le persone in due tranche. È la solita storia della rana che viene bollita un po' alla volta e che alla fine muore, senza trovare la forza di reagire. La zona dell'Alta Val di Cecina non offre possibilità di lavoro immediate; è una zona particolare, che in questo momento non può offrire a quegli operai e a quei lavoratori null'altro che quel lavoro in quell'azienda. Quindi, sono disperati e cercano delle risposte. Oggi in Commissione lavoro, qui da noi in Senato, ho incontrato il presidente della Regione Toscana Enrico Rossi, che insieme al Governo aveva assunto degli impegni, per cercare il modo, insieme ad ENI e ad ENEL, di riconvertire, nell'azienda o nei pressi dell'azienda, i tanti lavoratori che ne hanno bisogno. Il presidente Rossi mi ha detto che ad oggi non è stata fissata ancora una data. Questi lavoratori il 25 luglio, cioè fra pochissimi giorni, se non avranno avuto risposte adeguate, si troveranno davanti ad un bivio terribile: essere lasciati tutti a casa, senza neanche le minime certezze, e quindi corrispondendo loro soltanto un anno di cassa integrazione straordinaria e poi la mobilità... PRESIDENTE. La prego di concludere, senatrice Paglini. PAGLINI (M5S). Il mio intervento è volto pertanto a sollecitare il ministro Guidi, affinché, per favore, convochi al più presto un tavolo per svolgere queste trattative e affinché risponda, per cortesia, alle mie due interrogazioni, la 4-03900 e la 4-04024 , che ad oggi non hanno ancora avuto risposta. Mettiamoci una mano sul cuore e salviamo così tanti lavoratori. La ringrazio. [[Applausi dal Gruppo M5S.]]
ParlaMint-IT_2015-07-07-LEG17-Sed-478.u50	[[Domando di parlare.]] [[PRESIDENTE. Ne ha facoltà.]] Signora Presidente, ancora grossi problemi per Venezia. Abbiamo fonti che rivelano che il duo Brugnaro-Costa è in procinto di chiedere al Governo l'emissione di un decreto che permetta il transito delle grandi navi da crociera attraverso il bacino San Marco, non più in base alla stazza, ma in riferimento all'anno di costruzione della nave, asserendo che quelle più moderne sono meno inquinanti e più sicure e, pertanto, compatibili. È una cosa di cui non vorrei mai dover spiegare il senso a mia figlia, perché dovrei dirle che una nave non è pericolosa in base alle dimensioni, ma all'anno di costruzione, una cosa che veramente grida vendetta contro qualsiasi tipo di logica. Si ipotizza anche che queste compagnie di navigazione, in cambio del contributo di 20 milioni di euro promesso per lo scavo del canale Contorta-Sant'Angelo, devolverebbero alla città due, tre euro per passeggero. Ciò sarebbe un disastro annunciato per l'equilibrio lagunare che, non avendo più alcun riferimento con la dimensione della stazza, con il dislocamento rispetto alla sezione dei canali navigabili, che provoca la sospensione dei sedimenti, contribuirà ad incrementare quel processo erosivo distruttivo per l'intera laguna. Inoltre, rimarrebbe aperto il problema delle emissioni, con la tragica ricaduta sulla salute pubblica, nonché permarrebbe il mostruoso impatto che le grandi navi crociera riversano sul delicato e tutelato patrimonio mondiale architettonico ed urbanistico di Venezia. Un'elemosina quindi per la città da parte degli armatori che, con la permanenza degli attracchi alle banchine della Marittima, assicurano quegli accordi tra autorità portuale e Venezia terminal passeggeri, relativi ai servizi ai passeggeri ed all'attività crocieristica nel porto di Venezia, in condizioni di privilegio e monopolio. Al riguardo rimane ancora senza riposta l'interrogazione parlamentare presentata in Senato il 16 febbraio 2015 dal senatore Casson, che chiede al Ministro delle infrastrutture e dei trasporti la verifica di eventuali violazioni di legge. È paradossale che un senatore del partito di maggioranza non riceva risposta dal suo stesso Governo. La questione è quella della natura e della regolarità della situazione portuale veneziana, che anche la preposta Autorità nazionale anticorruzione dovrebbe sondare per informare la città. In tale contesto esiste un voluto oscuramento delle soluzioni alternative alla bocca di Lido, di cui una attualmente in fase avanzata di valutazione in sede di in sede di valutazione di impatto ambientale (VIA) nazionale. PRESIDENTE. La invito a concludere il suo intervento, senatore Girotto. GIROTTO (M5S). Concludo affermando che al Governo spetta ormai la responsabilità di non prestarsi a simili interessi di potere, specie se formulati da un'Autorità portuale con la massima disinvoltura, che con la stessa disinvoltura ha abbandonato un progetto sostenuto per anni. Noi invece, come Movimento 5 Stelle, chiediamo solo per l'ennesima volta di dare voce ai cittadini veneziani. Sono loro competenti in materia. Sono loro che devono tornare a governare la città. [[Applausi dal Gruppo M5S.]]
ParlaMint-IT_2015-07-07-LEG17-Sed-478.u51	[[Domando di parlare.]] [[PRESIDENTE. Ne ha facoltà.]] Signora Presidente, si è spento a 94 anni il partigiano «Benvenuto», commissario politico della Garibaldi-Natisone. Silvino Poletto, nato a Pordenone nel 1921, ricordava spesso e con profondo orgoglio le solide origini operaie della sua famiglia. I genitori, entrambi operai tessili, si spostarono per lavoro in varie città del Nord-Est, prima di stabilirsi a Gorizia. Il padre, Giuseppe, combattè la Prima guerra mondiale e fu ferito due volte; fu a capo della quarta sala del Cotonificio triestino di Gorizia, uno dei più grandi cotonifici italiani dell'epoca. Silvino ne seguì le orme lavorative diventando operaio tessile alla Safog di Gorizia, ma soprattutto ne abbracciò i valori antifascisti. Ricordava, infatti, come il padre non fosse mai stato iscritto al fascio. Così, iniziò la sua missione partigiana con la divisione Garibaldi -Natisone di cui diventò vice commissario. Durante il periodo di governo americano, si iscrisse al Partito Comunista della Venezia Giulia, collaborando con l'Unione antifascista italo-slovena e scrivendo in alcuni giornali di propaganda. Silvino Poletto è stato ed è un protagonista del Novecento goriziano, prima come partigiano e, poi, come funzionario del Partito Comunista e della Lega delle cooperative. Silvino concesse le sue preziose e lucidissime memorie al giornalista de «Il Piccolo» Roberto Covaz, che per le Edizioni Biblioteca dell'Immagine ha scritto il libro: «Gorizia al tempo della guerra. Memorie di Silvino Poletto "Partigiano Benvenuto"». In quelle pagine, Poletto, uomo dalla memoria formidabile, risale la tormentata storia della Venezia Giulia, fino al suo ingresso al cotonificio triestino di Piedimonte. È però la stagione partigiana a caratterizzare fortemente il libro. Scrive Poletto: «L'alleanza di noi garibaldini con i partigiani del nono Corpus di Tito non fu una scelta, ma la necessità di far fronte comune contro lo strapotere nazista, pena il totale nostro annientamento». Poi, ancora, scrisse sulle deportazioni e sul clima che si respirava a Gorizia nel maggio del 1945: «Per capire le deportazioni bisogna sapere che cosa hanno fatto agli sloveni i fascisti». Sono pagine che riaprono ferite mai del tutto rimarginate, che Poletto affronta senza nascondersi. PRESIDENTE. La invito a concludere, senatrice Fasiolo. FASIOLO (PD). Mancava poco al suo compleanno del 1° agosto 1944, quando, all'alba, discese le scale che portavano all'alloggio al primo piano della casa del duce, in viale Corridoni, e incontrò la sorella, cui disse: «Elida, ti dico semplicemente ciao, avverti mamma e papà che io vado partigiano» Finita la guerra, sarebbe potuto tornare a lavorare in cotonificio, dove l'aveva introdotto il padre. Smessi i panni... [[Il microfono si disattiva automaticamente]] Concludo, signora Presidente. Ha frequentato la scuola del Partito Comunista delle Frattocchie e ha lavorato a Botteghe Oscure accanto a Giorgio Napolitano. Ha creato le coop dell'Isontino ed è stato consigliere provinciale. Poletto disse: «Davvero, sono stato un uomo molto fortunato». È un grande uomo che mancherà a tutti. Grazie, Silvino! [[Applausi dal Gruppo PD. Congratulazioni.]]
ParlaMint-IT_2015-07-07-LEG17-Sed-478.u52	[[Domando di parlare.]] [[PRESIDENTE. Ne ha facoltà.]] Signora Presidente, due mesi fa - il 7 maggio scorso - il Terminal 3 dell'aeroporto di Fiumicino veniva devastato da un incendio. In questi due mesi abbiamo sentito cori con acuti stonati sulle condizioni dell'aeroporto. Oggi, sul giornale «Corriere della sera», si leggono le preoccupazioni del procuratore di Civitavecchia in relazione alle verifiche che lui stesso ha affidato ai Vigili del fuoco ed emergono irregolarità in tutte le altre aree dell'aeroporto. Nel corso dell'audizione presso la Commissione di inchiesta sugli infortuni sul lavoro in Senato la dottoressa Musumeci, direttrice del Dipartimento ambiente dell'Istituto superiore di sanità, ha comunicato alcuni valori rilevati a seguito dell'incendio ed ha dichiarato testualmente: «Le misure di cautela ad oggi intraprese sono sufficienti». La speranza è che si abbia un trend al ribasso, che la bonifica venga fatta correttamente e che per luglio l'aeroporto possa rientrare nella piena efficienza». Capite? Capisce, signora Presidente? Nella speranza di un trend al ribasso. Faccio notare alcune discrepanze. La dottoressa Musumeci ci spiega che per l'Istituto superiore di sanità il limite delle diossine è quello fissato dall'Organizzazione mondiale della sanità per quanto riguarda un ambiente di vita non industriale (ossia 100 femtogrammi), mentre, per uno studio commissionato da Aeroporti di Roma e dall'ENAC, il limite è di 100.000 femtogrammi, come da ambiente industriale. Quindi, per l'ISS, l'ASL, l'ARPA e il CNR l'aeroporto non è un ambiente industriale, mentre per Aeroporti di Roma lo è. Il Presidente dell'ENAC dichiara dapprima di non aver capito se c'è reale pericolo o meno per la salute e che è lui per primo a chiedere la verifica netta alla ASL (un'assunzione di responsabilità certa, perché - dice - se c'è il rischio vero chiuderemo l'aeroporto). Il giorno dopo, però, ritratta l'incauta affermazione. A questo punto, faccio io le domande. Mentre si fa la bonifica dentro il Terminal 3, il molo D può restare chiuso o può aprirsi? Se si chiude il check-in al T3, si crea una situazione insostenibile e, quindi, l'aeroporto dovrà chiudere? Mentre l'ENAC ha ridotto al 60 per cento le potenzialità dello scalo, la procura di Civitavecchia, che in pochi giorni ha dissequestrato la struttura incendiata come chiesto dall'Unione sindacale di base (USB), consentendo i lavori di ripristino, ha comunque fatto azioni ferme. Ora, si capisce che esiste anche un grosso problema di danni economici. La decisione finale verrà presa il 28 luglio, nel pieno della stagione estiva, con Expo e il Giubileo alle porte; un danno che Aeroporti di Roma non ha ancora quantificato, ma a cui si è sopperito mantenendo lo stesso livello di passeggeri e concentrandoli de facto su aeromobili più grandi. I danni commerciali alle strutture del T3 risultano invece irrecuperabili e costringeranno molti operatori alla chiusura. Detto questo, mi preme chiudere questo intervento con una domanda. Sono certamente tollerabili, accettabili e confacenti le decisioni di Aeroporti di Roma, che si adopera per non trascinare lo scalo nel caos; ma per quanto ancora dovremo accettare che di settimana in settimana mutino le disposizioni per il funzionamento dello scalo, senza decisioni rispettose né dei passeggeri, né dei lavoratori? [[Applausi del senatore Puglia.]]
ParlaMint-IT_2015-07-07-LEG17-Sed-478.u53	[[Domando di parlare.]] [[PRESIDENTE. Ne ha facoltà.]] Signora Presidente, era il 7 luglio del 1944 quando per le strade di Carrara apparve l'ordine di evacuazione della città intimato dal comando tedesco. Le donne carraresi si opposero al diktat tedesco e non si persero d'animo perché sapevano bene quale era l'obiettivo di tutte: non abbandonare a nessun costo le loro case e i loro averi. Erano state loro a compiere quegli spossanti e pericolosi viaggi attraverso le Apuane per scambiare il sale, l'unica materia prima di cui disponevano, con farina e altro cibo con le donne emiliane. Con il loro carico si arrampicavano per impervi sentieri delle montagne, spesso a piedi nudi, sulle taglienti schegge di marmo e andavano in Garfagnana in cerca di viveri. Altre, spingendo carrettini a mano, facevano itinerari più lunghi su e giù per i passi dell'Appennino, su per la Cisa o il Cerreto, e calavano in Emilia. Dopo una o due settimane tornavano sfinite, sanguinanti, dimagrite, ma riportavano il loro carico di farina, quelle che tornavano, perché le vie erano mitragliate, bombardate, piene di pericoli e di trabocchetti, e molte rimanevano per la strada, abbattute da proiettili o dallo sfinimento, o derubate del loro carico. Nel luglio del 1944 le donne di Carrara si riunirono in piazza delle Erbe e, compatte, sorreggendo striscioni e gridando slogan, che in qualche modo infondessero coraggio a loro stesse, si avviarono verso la sede del comando tedesco, sfidando l'invasore. All'improvviso, dal gruppo dei soldati muniti di mitragliatrici, si staccò un manipolo, si avvicinò alle donne, ne afferrò quattro e le condusse all'interno del comando. Tra le manifestanti serpeggiò una sensazione di sbigottimento, poi l'audacia riprese il sopravvento e si avvicinarono ancora di più minacciose al portone del palazzo. I tedeschi puntarono le loro armi, la tragedia fu sfiorata. L'arrivo del prefetto di Carrara contribuì a mantenere alto lo stato di apprensione; il funzionario entrò nel palazzo e ne uscì pochi minuti dopo portando con sé le quattro donne. Poi si rivolse alla folla e annunciò che il comando tedesco aveva sospeso l'ordine di evacuazione. Grazie alle donne carrarine Carrara era tornata ai carrarini, e io ancora oggi le ringrazio per questo atto di coraggio. [[Applausi dal Gruppo M5S.]]
ParlaMint-IT_2015-07-07-LEG17-Sed-478.u54	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2015-07-07-LEG17-Sed-478.u55	Il Senato tornerà a riunirsi domani, mercoledì 8 luglio, in due sedute pubbliche, la prima alle ore 9,30 e la seconda alle ore 16,30, con il seguente ordine del giorno: (Vedi ordine del giorno) La seduta è tolta (ore 18,38).
