ParlaMint-IT_2015-04-08-LEG17-Sed-424.u1	La seduta è aperta (ore 11,03). Si dia lettura del processo verbale. BARANI, segretario, dà lettura del processo verbale della seduta del 2 aprile.
ParlaMint-IT_2015-04-08-LEG17-Sed-424.u2	[[Domando di parlare.]] [[PRESIDENTE. Ne ha facoltà.]] Signor Presidente, chiedo la votazione del processo verbale, previa verifica del numero legale. Verifica del numero legale
ParlaMint-IT_2015-04-08-LEG17-Sed-424.u3	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). Il Senato è in numero legale. Ripresa della discussione sul processo verbale PRESIDENTE. Metto ai voti il processo verbale. È approvato.
ParlaMint-IT_2015-04-08-LEG17-Sed-424.u4	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2015-04-08-LEG17-Sed-424.u5	Avverto che nel corso della seduta odierna potranno essere effettuate votazioni qualificate mediante il procedimento elettronico. Pertanto decorre da questo momento il termine di venti minuti dal preavviso previsto dall'articolo 119, comma 1, del Regolamento (ore 11,09).
ParlaMint-IT_2015-04-08-LEG17-Sed-424.u6	[[Domando di parlare.]] [[PRESIDENTE. Ne ha facoltà.]] Signor Presidente, intervengo per chiedere alla Presidenza di intervenire presso l'altra Camera, perché da ieri i mass media ci stanno incolpando di non essere stati in grado di approvare il disegno di legge volto ad introdurre nell'ordinamento italiano il delitto di tortura. [[Commenti del senatore Airola.]] Visto che invece questa Camera l'ha fatto più di un anno fa, inviterei semmai a protestare presso la Presidenza della Camera dei deputati per il fatto che non è stato calendarizzato. Noi sentiamo di aver fatto il nostro dovere e di averlo fatto non solo bene, ma anche nei tempi corretti, quindi respingiamo tutte le accuse che ci vengono rivolte per non aver predisposto il suddetto testo. Fra l'altro, uno dei disegni di legge in questione portava la mia firma, dunque vado fiero ed orgoglioso di aver contribuito ad approvare l'introduzione di un reato, cosa che dovevamo fare secondo la sentenza della Corte europea dei diritti umani e cui abbiamo ottemperato nella prima occasione, sia in Commissione, sia in Aula. Ritengo che questo vada rimarcato, perché semmai ad essere non ottemperante è l'altro ramo del Parlamento, dove, per problemi che non conosciamo, il disegno di legge non è stato calendarizzato, ragion per cui vorrei che lei protestasse presso la Presidenza della Camera dei deputati.
ParlaMint-IT_2015-04-08-LEG17-Sed-424.u7	Comunico che il Presidente del Consiglio dei ministri ha inviato la seguente lettera: «Roma, 2 aprile 2015 Onorevole Presidente, informo la S.V. che il Presidente della Repubblica, con proprio decreto in data odierna, adottato su mia proposta, ha nominato Ministro delle infrastrutture e dei trasporti il dott. Graziano DELRIO, il quale cessa dalla carica di Sottosegretario di Stato alla Presidenza del Consiglio dei Ministri con le funzioni di Segretario del Consiglio medesimo. F.to Matteo Renzi». [[Applausi dal Gruppo PD e della senatrice Bernini.]]
ParlaMint-IT_2015-04-08-LEG17-Sed-424.u8	L'ordine del giorno reca il seguito della discussione del disegno di legge n. 1577. Ricordo che nella seduta pomeridiana del 1° aprile il relatore ha svolto la relazione orale.
ParlaMint-IT_2015-04-08-LEG17-Sed-424.u9	Signor Presidente, ci troviamo a discutere un provvedimento che ha una portata ampia: le norme contenute e i diversi settori sui quali interviene rendono infatti l'articolato, nel suo complesso, disomogeneo e non organico. Il disegno di legge in esame è manifestamente incostituzionale con riferimento al disposto di cui all'articolo 76 della Costituzione. L'esercizio della funzione legislativa non può infatti essere delegato al Governo, se non con determinazione di principi e criteri direttivi e soltanto per tempo limitato e per oggetti definiti: si tratta di aspetti che non trovano assolutamente corrispondenza nel disegno di legge in esame. In ragione della complessità della materia trattata dalla delega, i principi e i criteri direttivi alla base di tale provvedimento appaiono talmente ampi e generici da far presupporre l'impossibilità effettiva del Governo di rispettare la delegazione, producendo nei fatti un eccesso di delega, che, se sottoposto al giudizio della Corte costituzionale, inevitabilmente ne produrrebbe la cassazione. Soltanto a titolo esemplificativo, ricordo che in materia di riordino della disciplina dei servizi pubblici locali, i criteri di delega individuati sono caratterizzati da indeterminatezza manifesta. Si prevede, per esempio, che la nuova disciplina dovrà essere approntata nel rispetto dei principi di concorrenza, adeguatezza, sussidiarietà e proporzionalità: tali definizioni, se non declinate, rimarranno esclusivamente delle mere enunciazioni. Inoltre, in merito alla riorganizzazione e alla ridefinizione della disciplina e delle condizioni e dei limiti per la costituzione di società o per l'assunzione o il mantenimento di partecipazioni da parte delle amministrazioni pubbliche, non si ravvisano esplicite garanzie atte a definire i livelli minimi essenziali del servizio pubblico: tale aspetto è invece fondamentale dal punto di vista costituzionale. La delega al Governo per la revisione della disciplina in materia di dirigenza pubblica produce addirittura una vera e propria precarizzazione della dirigenza, totalmente contraria all'assetto costituzionale imposto dagli articoli 97 e 98 del dettato costituzionale. Taluni principi e criteri direttivi sono formulati, per di più, con espressioni che fanno riferimento a eventualità o a opzioni alternative, selezionabili dal Governo delegato. Al riguardo dobbiamo ricordare, onorevoli senatori, che la Corte costituzionale ha rilevato che: «il libero apprezzamento del legislatore delegato non può mai assurgere a principio o a criterio direttivo, in quanto agli antipodi di una legislazione vincolata, quale è, per definizione, la legislazione su delega». Il termine per l'esercizio della delega appare, per di più, privo di univocità. Voglio evidenziare un ultimo aspetto, anche se certo non ultimo per importanza: si tratta anzi di un aspetto principale. Il testo in esame, viola infatti l'articolo 81 della Costituzione: pur nella consapevolezza della difficoltà di stimare gli effetti finanziari derivanti dalle previsioni contenute nel disegno di legge, trattandosi di principi e criteri di delega, è innegabile che nell'articolato siano presenti disposizioni con effetti onerosi. Lo abbiamo visto già con la legge elettorale: ci avete abituati a far passare per provvedimenti senza alcun costo dei disegni di legge che prevedono addirittura il raddoppio del turno elettorale. Prevedere però che la riforma della pubblica amministrazione non abbia influsso alcuno dal punto di vista economico e che dunque non ci sia alcuna attinenza con l'articolo 81 della Costituzione, che prevede la copertura dei costi, appare quantomeno irreale. A fronte di tutto ciò, riteniamo che il provvedimento sia manifestamente incostituzionale e che quindi non si debba procedere oltre con l'esame del disegno di legge. [[Applausi dal Gruppo LN-Aut]] [[PRESIDENTE. Ha chiesto di intervenire la senatrice De Petris per illustrare la questione pregiudiziale QP2. Ne ha facoltà.]]
ParlaMint-IT_2015-04-08-LEG17-Sed-424.u10	Signor Presidente, il disegno di legge contenente norme sulla riorganizzazione delle amministrazioni pubbliche a nostro avviso è ancora una volta in contrasto con l'articolo 76 della Costituzione - d'altronde non è la prima volta che ci troviamo di fronte a una delega di questo tipo - che prevede che il Parlamento possa delegare il Governo ad emanare atti aventi forza di legge ordinaria, i cosiddetti decreti legislativi, ma sulla base e con l'osservanza di «principi e criteri direttivi» molto chiari e omogenei e soprattutto molto stringenti e dettagliati, definiti dal Parlamento. In una legge delega la mancanza o l'indeterminatezza di tali principi e criteri direttivi comporta che l'unico criterio direttivo per la normazione dell'oggetto della delega sarebbe quindi il libero apprezzamento del Governo e proprio un simile assetto è stato dichiarato incostituzionale dalla sentenza della Corte costituzionale dell'8 ottobre 2007, n. 340. Il disegno di legge al nostro esame contiene limiti essenziali, incongruenze e profili di legittimità costituzionale relativi proprio ai principi ed ai criteri stabiliti dall'articolo 76 della Costituzione. Mancano infatti - in molteplici oggetti - indicazioni dì contenuto sufficienti a circoscrivere la discrezionalità del legislatore delegato. Si tratta, di fatto, vista la particolarità della materia e le conseguenze di alcune scelte su cui non si è espresso alcun indirizzo del legislatore delegante, di una vera e propria "delega in bianco", anche con molte contraddizioni interne. Il disegno di legge in esame viola in più parti i principi costituzionali sanciti dall'articolo 76 e, in particolare: il principio afferente al «tempo limitato» non è rispettato in quanto in quasi tutti gli articoli si prevede, oltre ai tempi necessari alla presentazione dei decreti delegati, anche la possibilità per il Governo di emettere ulteriori decreti legislativi «correttivi e integrativi» in tempi non indicati e ogni decreto necessita di tre successivi passaggi: la Conferenza unificata, il Consiglio di Stato e le Commissioni parlamentari. In particolare, all'articolo 9 è difficile ipotizzare quanti decreti legislativi saranno necessari per i ruoli unici, con annesse tre procedure e quattro mesi di tempo. Si tratta, in una parola, di una delega che prevede tempi molto lunghi e di incerta determinazione. Per quanto concerne il principio afferente alla «determinazione di principi e criteri direttivi relativi ad oggetti definiti» gli articoli 2, 4 e 7 riportano disposizioni contenenti principi e criteri generici. Inoltre, il progetto governativo è caratterizzato, in molte sue parti, da una forte tendenza iperaccentratrice nelle mani del solo Presidente del Consiglio, in contrasto con quanto previsto dall'articolo 5 della Costituzione, che definisce il nostro modello organizzativo fondandolo sul più ampio decentramento amministrativo nell'attuazione dei servizi basato su un forte carattere di autonomia. Il comma 3 dell'articolo 3 estende in modo generalizzato il meccanismo del silenzio assenso anche nei procedimenti «in cui è prevista l'acquisizione di assensi, concerti o nulla osta comunque denominati di amministrazioni preposte alla tutela ambientale, paesaggistico-territoriale, dei beni culturali e della salute dei cittadini». Fino ad ora il comma 4 dell'articolo 20 della legge n. 241 del 1990 esclude il silenzio assenso per i procedimenti aventi ad oggetto interessi sensibili, nel presupposto - costituzionalmente ineccepibile, come più volte evidenziato dalla Corte costituzionale - di una prevalenza del pubblico interesse su quello dei privati cittadini in casi in cui sono coinvolti interessi di rango costituzionale, come nei casi del patrimonio culturale e dell'ambiente ai sensi dell'articolo 9 della Costituzione: «Nella materia ambientale vige un principio fondamentale, ricavabile da una serie di disposizioni, da interpretarsi unitariamente nel sistema, secondo cui il silenzio dell'amministrazione preposta al vincolo ambientale non può avere valore di assenso» (sentenza n. 26 del 1996 e n. 440 del 1997). La previsione, contenuta nell'articolo 7, comma 1, lettera a ), dell'assorbimento di uomini, mezzi, esperienze e capacità affermate in anni di impegno nella difesa dell'ambiente, del territorio e della sicurezza agroalimentare del Corpo forestale dello Stato, pur temperata dal termine «eventuale», configura la volontà esplicita del Governo di pervenire comunque ad uno smembramento del Corpo e di conseguenza alla dispersione di energie e di esperienze preziose e indispensabili senza le quali vengono meno quelle funzioni fondamentali e necessarie per il rispetto dei principi sanciti dall'articolo 9 nell'eccezione più ampia della tutela dell'ambiente e del territorio. E ancora, all'articolo 9, comma 1, lettera b), numeri 2) e 3) si estende il ruolo unico anche ai dirigenti delle Regioni e degli enti locali, incidendo sulla materia riguardante l'organizzazione degli uffici che l'attuale articolo 117 della Costituzione attribuisce alla competenza esclusiva delle singole Regioni. Inoltre, la previsione contenuta al comma 1, lettera g), dell'articolo 9, secondo la quale il dirigente pubblico privo di incarico, dopo un determinato periodo di collocamento in disponibilità, decade dal ruolo unico, configura un vero e proprio licenziamento. L'assenza di incarico non può essere attribuita solamente alla responsabilità del singolo dirigente, ma più spesso è dovuta alla prevalente volontà dell'autorità politica da cui dipende. Il testo consente ex lege, quindi, una troppo marcata ingerenza della politica nei confronti della pubblica amministrazione, in ciò giungendo ad annullare il principio sancito dal comma secondo dell'articolo 97, che garantisce un'organizzazione dei pubblici uffici tale da assicurare il buon andamento e l'imparzialità dell'amministrazione. Inoltre, i dati e gli elementi riportati nella relazione tecnica non danno la necessaria garanzia dell'assenza di nuovi o maggiori oneri per la finanza pubblica, anche in presenza della clausola di invarianza prevista dall'articolo 16 e della norma di salvaguardia prevista dall'articolo 17. Per tutti questi motivi, chiediamo di non procedere all'esame del disegno di legge. [[Applausi dal Gruppo Misto-SEL.]]
ParlaMint-IT_2015-04-08-LEG17-Sed-424.u11	Salutiamo gli studenti e i docenti dell'Istituto comprensivo «Alcide De Gasperi» di Castello di Cisterna, in provincia di Napoli, che stanno seguendo i nostri lavori. [[Applausi.]]
ParlaMint-IT_2015-04-08-LEG17-Sed-424.u12	Ha chiesto di intervenire la senatrice Bernini per illustrare la questione pregiudiziale QP3. Ne ha facoltà.
ParlaMint-IT_2015-04-08-LEG17-Sed-424.u13	Signor Presidente, i colleghi che mi hanno preceduto hanno già ampiamente illustrato il senso del provvedimento in oggetto: si tratta di un disegno di legge che segue il decreto-legge n. 90 del 2014, ancora legato al riordino della pubblica amministrazione, che noi reputiamo giusto negli obiettivi, ma assolutamente inefficace nei risultati ed inopportuno nel metodo. Vorrei dire una parola di ringraziamento al Ministro, che è stato presente in Commissione per operare quella dialettica parlamentare che purtroppo si potrà celebrare forse solo in quella sede, vorrei ringraziare il Sottosegretario, che ugualmente ha seguito i lavori, e vorrei ringraziare il relatore, che è stato parte così significativa ed importante di questo provvedimento. Purtroppo infatti, colleghi, fermi i ringraziamenti al Governo e al relatore, la magna pars delle modifiche che sono state attuate in 1ᵃ Commissione nasce da emendamenti del relatore e questo non è casuale, ma è estremamente significativo, perché purtroppo dà la misura di come questo sia un provvedimento monstre, un provvedimento omnibus, come lo ha giustamente definito il senatore Candiani, che tratta temi sconfinati, che contiene deleghe oceaniche, che presuppone decreti delegati numerosissimi. Stiamo parlando di un provvedimento che si è munito di un paio di articoli in più in Commissione, quindi di un provvedimento che si compone di quattro capi e di 17 articoli, con una media di quattro articoli per capo, che contiene dieci deleghe al Governo su temi di significato capitale, inerenti alla pubblica amministrazione, alla semplificazione normativa e regolamentare, al riordino dei servizi pubblici locali, alla riorganizzazione delle partecipazioni pubbliche detenute dalle pubbliche amministrazioni, all'impiego pubblico, alla dirigenza pubblica, al riordino dei corpi di Polizia, alla segnalazione certificata di inizio attività ed al silenzio assenso ad essa connesso, alla Conferenza di servizi. Colleghi, si tratta di argomenti immensi, vastissimi nella loro complessità, che avrebbero meritato, in primis, un alveo parlamentare più significativo e secondariamente ciascuno di questi argomenti avrebbe meritato una delega a sé, avrebbe meritato una trattazione, un disegno di legge a sé, necessario e sufficiente per approfondire con la dovuta serietà ed efficienza - lo sottolineo - materie di importanza così capitale, per rispondere ad una domanda alla quale ormai non ci possiamo più sottrarre. E io, ministro Madia, la ringrazio ancora una volta, perché comprendo che la sua presenza in Commissione non è banale, né scontata; lei è l'unico Ministro che l'abbia fatto. Però, signora Ministro, voi avete scoccato la freccia, ma non avete centrato il bersaglio. Dalla relazione illustrativa risulta che il primo obiettivo è quello della riduzione dei costi della pubblica amministrazione. Signora Ministra, lei sa benissimo - perché ce l'ha detto la Corte dei conti in audizione, ce l'ha detto la Banca d'Italia, ce l'hanno detto le associazioni di imprenditori e di consumatori, ce l'ha detto, a livello internazionale, il World economic forum, ce l'ha detto la Banca centrale europea, ce l'ha detto il Fondo monetario internazionale, ce l'ha detto l'OCSE - che, se non riduciamo i costi della pubblica amministrazione, non potremo mai far ripartire la crescita e non potremo mai dare slancio al PIL. Quella famosa spending review è ormai sparita, se non sugli enti locali e territoriali, a carico dei sindaci. Solo l'uno per cento di riduzione della spesa del corpo centrale dello Stato comporterebbe un aumento dello 0,9-1 per cento del prodotto interno lordo ed un conseguente aumento dell'occupazione. Il provvedimento in esame purtroppo non ottiene tale obiettivo, anzi ci sarà un carico di costi, derivante dall'accorpamento, dalla riorganizzazione, dalla riruolizzazione di dirigenti e forze di polizia. È ben vero che esiste una clausola di invarianza, ma purtroppo ormai questa è diventata una clausola di stile. Si dice che queste misure non costeranno più di quello che è previsto dalle coperture del provvedimento. Signora Ministro, non è vero, tanto che l'articolo 17 dice che, ove vi fossero nei decreti delegati dei costi in più, i provvedimenti contenuti nei decreti delegati stessi si rimanderebbero. Beh, colleghi, questa non è una soluzione: questo è un rinvio, questa è una politica dello struzzo. Ancora: uno degli obiettivi è la riduzione della complessità (questo dice la relazione illustrativa a questo provvedimento). Come sappiamo - consentitemi una citazione kafkiana - le catene delle imprese e quindi dei cittadini utenti stanno nelle carte dei regolamenti inutili. Purtroppo, colleghi, i regolamenti inutili non sono stati eliminati da questo provvedimento. Ci sono 400 decreti delegati, ereditati dai Governi precedenti, ma anche creati da questo Governo, che attendono un'attuazione. Ci sono purtroppo ulteriori deleghe contenute in questo provvedimento, che non sarà facilissimo attuare, anche sotto il profilo temporale. Ci sono - lo sottolineo - degli elementi positivi in questo provvedimento; ma ci sono tante, troppe disomogeneità. Ci sono delle deleghe laconiche ed opache; ci sono principi e criteri direttivi di cui non si comprende il senso e che si prestano purtroppo ad interpretazioni costituzionalmente irragionevoli. E questo - lo dico sotto il profilo tecnico, colleghi, di cui tutti noi ci dobbiamo occupare - porterà a problemi sia sotto il profilo dell'attuazione dei decreti delegati, in termini - lo ricordavano i colleghi che mi hanno preceduto - di adeguamento alla ratio dell'articolo 76, che prevede la copertura totale della delega da parte dei principi e dei criteri direttivi, sia sotto il profilo dell'interpretazione di costituzionalità. Farò solamente alcuni accenni al contenuto; a questo proposito, vorrei fare un ampio rimando al testo scritto della nostra questione pregiudiziale. Alcuni temi sono già stati toccati dai colleghi che mi hanno preceduto e si tratta di temi capitali. Quando parlo di disomogeneità delle deleghe, colleghi, mi riferisco a contenuti e a provvedimenti, all'interno di questo disegno di legge, che coprono materie già normate da provvedimenti precedenti. Un esempio? L'autotutela amministrativa, la segnalazione certificata di inizio attività e il silenzio-assenso, che sono già stati normati con il decreto-legge in tema di grandi opere, apertura dei cantieri e velocizzazione delle opere nel nostro Paese, nel 2014. Un altro esempio? Sull'indipendenza, imparzialità e trasparenza dell'azione della pubblica amministrazione esiste un decreto legislativo del 2013, che copre i temi di inconferibilità ed incandidabilità che vengono trattati in questo provvedimento. E purtroppo, colleghi, per il problema della successione delle leggi nel tempo, che non è così automatica (noi lo sappiamo), c'è una sovrapposizione incongrua e casuale di contenuti, che molto spesso si contraddicono. Queste deleghe sono in buona parte deleghe opache: io, colleghi, non ne faccio una questione politica, ma tecnica, di drafting legislativo. Vengo invece ora ad altri esempi di natura marcatamente politica. Noi ormai siamo schiavi della dittatura del messaggio accattivante. Si è detto che è stato abolito o drasticamente ridotto il Corpo forestale. Come ricordava la collega De Petris, siamo sicuri che di questo ci dobbiamo compiacere? Ancora una volta, faccio riferimento all'opacità e alla mancanza di coordinamento con disposizioni precedenti che danno al Corpo forestale poteri in materia agroalimentare, ambientale, di prevenzione del dissesto idrogeologico, di garanzia delle specie di fauna e flora. Qual è il messaggio che passa da una considerazione di questo tipo? C'è chi vuole abolire i forestali ottenendo un risparmio di spesa, che peraltro non si realizza, colleghi: ci costerà, infatti, di più il passaggio dagli attuali forestali ad un ruolo diverso. [[Applausi dal Gruppo FI-PdL XVII]] Ancora una volta si tratta di un gioco di prestigio, di un inutile e costoso gioco delle tre carte, che ci porterà purtroppo ad una diminuzione di professionalità. Facendo riferimento alla diminuzione di professionalità, vorrei ricordare l'articolo 9, ex articolo 10 sulla dirigenza pubblica. Al netto della inspiegabile eliminazione - non esiste una ratio e anche questo lo trovo costituzionalmente illogico - della figura del segretario comunale, vorrei capire per quale motivo il ruolo unico di tre livelli di Governo e di dirigenza pubblica, oltre che di professionalità, dovrebbe portare un beneficio all'imparzialità, efficienza e buon andamento della pubblica amministrazione: porterà ad una confusione di competenze, ad una mobilità spesso inefficace. Per quale motivo dovrebbe diventare un migliore direttore generale di un Ministero un dirigente comunale anziché un dirigente dell'amministrazione centrale che è stato formato esattamente per essere un dirigente generale ministeriale? Per quale strano motivo, che a mio avviso non ha alcunché a che vedere con il merito, tutto questo deve avvenire? Altre cose sono anche state ricordate. Forse l'obiettivo è rendere la pubblica amministrazione più prona e supina alla politica. La si vuole intimidire. Forse è questo il motivo. Forse lo si vuole fare anche creando una figura di licenziamento ad nutum, che dovrebbe far orrore a quella sinistra che difende da sempre la stabilità dei contratti di lavoro. Facendo un ampio rimando al testo della pregiudiziale che Forza Italia presenta, il Gruppo di Forza Italia chiede convintamente per tutti questi motivi di non procedere all'esame del disegno di legge. [[Applausi dal Gruppo FI-PdL XVII e dei senatori Bignami e Campanella.]]
ParlaMint-IT_2015-04-08-LEG17-Sed-424.u14	Ai sensi dell'articolo 93 del Regolamento, sulle questioni pregiudiziali presentate si svolgerà un'unica discussione, nella quale potrà intervenire un rappresentante per Gruppo, per non più di dieci minuti.
ParlaMint-IT_2015-04-08-LEG17-Sed-424.u15	[[Domando di parlare.]] [[PRESIDENTE. Ne ha facoltà.]] Signor Presidente, credo che, ancora una volta, siamo di fronte a un gioco delle parti, senz'altro reso gradevole dagli interventi appassionati dalla senatrice Bernini, capace di mettere una passione francamente ammirevole su delle battaglie che meriterebbero una diversa passione. Nulla è più stucchevole che questa ennesima discussione sulle pregiudiziali di costituzionalità di norme che sono state ampiamente dibattute, discusse, esaminate e sviscerate all'interno della Commissione. Tali norme hanno visto un concorso del Parlamento, riconosciuto da tutte le parti come molto positivo, in relazione all'originario disegno di legge presentato dal Governo. In realtà, il percorso compiuto dovrebbe essere considerato come un percorso virtuoso in quanto la Commissione, non soltanto ha proceduto ad una amplissima indagine conoscitiva audendo un numero elevatissimo di esperti e persone coinvolte direttamente nell'amministrazione, di responsabili, di enti e di organi che vengono interessati da questo provvedimento. Dunque, la Commissione ha ampiamente dibattuto nel merito e ha avuto la possibilità di approfondire tutte le questioni che oggi vengono discusse. Eventuali profili di merito, già sollevati oggi, hanno avuto modo di essere ampiamente schiariti. C'è stato un concorso corale da parte di tutti i Gruppi, sia in fase di discussione generale all'interno della Commissione sia in fase di dibattito sugli emendamenti. Quindi, il provvedimento è stato profondamente cambiato e mutato. È un provvedimento assolutamente virtuoso dal punto di vista dell'approfondimento del dibattito di merito, anche in relazione alle pregiudiziali di costituzionalità: ne è prova la genericità con la quale oggi vengono presentate tali questioni pregiudiziali, buttate lì tanto per metterle avanti, come per non lasciare nulla di intentato, anche se, francamente, sono del tutto inconsistenti nel merito. Ne è prova il fatto che la senatrice Bernini abbia dovuto ricorrere immediatamente a delle critiche sul merito del disegno di legge: ad esempio sulla questione, che sicuramente impegnerà quest'Assemblea, del mantenimento o della ristrutturazione del Corpo forestale dello Stato. A questo proposito, mi permetto di ricordare fin da ora che l'Italia è l'unico Paese in Europa ad avere un Corpo forestale dello Stato. Dubito che gli altri Paesi europei di lunga tradizione costituzionale debbano essere considerati incostituzionali loro stessi perché non hanno il Corpo forestale dello Stato. Questo dimostra come sia fragile in questo momento la critica portata a questo provvedimento. In realtà, questo è un provvedimento di grande portata, che incide profondamente sulla futura organizzazione della nostra vita amministrativa. Io non esito a paragonarlo, per ampiezza, a riforme anche più importanti recentemente dibattute (come la riforma costituzionale) e, sicuramente, dal punto di vista pratico, per i cittadini esso avrà degli effetti ancora più incisivi. Proprio per questo, però, esso non può essere discusso e affrontato nel dettaglio al livello parlamentare dell'Assemblea. Questa è una tipica materia per la quale è previsto, costituzionalmente, che vengano predisposti dei criteri di delega, che sono in questo caso assai specifici (anche per effetto del lungo dibattito svoltosi in Commissione), e che sia poi il Governo a procedere ai decreti attuativi di queste deleghe, sapendo che in futuro, comunque, ci sarà ancora tempo per il Parlamento per esprimersi sull'attuazione di questi decreti attuativi. Quindi, richiamo l'inconsistenza dei riferimenti, come quello posto dal senatore Candiani, alla sentenza della Corte costituzionale (che nulla dice di più rispetto a quanto già sappiamo), che vengono ritualmente reiterati e rievocati come se fossero delle eccezioni in qualche modo pertinenti. Ma cosa vuol dire che il libero apprezzamento del legislatore delegato non può mai assurgere a principio o a criterio direttivo in quanto agli antipodi di una legislazione vincolata, qual è per definizione la legislazione su delega? Ebbene, proprio in questo caso noi vediamo come la consistenza di questo provvedimento all'esame dell'Assemblea sia sufficientemente specifico e preveda questi criteri e questi principi. Dunque, tutto si può dire tranne che sia delegato soltanto al libero apprezzamento del legislatore l'esercizio dei criteri di delega. Affermare questo significa non avere forse neanche letto fino in fondo e non avere compreso pienamente il provvedimento. Pertanto, il Gruppo del Partito Democratico voterà sicuramente contro le pregiudiziali di costituzionalità presentate dai Gruppi e convintamente a favore del provvedimento in esame. [[Applausi dal Gruppo PD.]]
ParlaMint-IT_2015-04-08-LEG17-Sed-424.u16	[[Domando di parlare.]] [[PRESIDENTE. Ne ha facoltà.]] Signor Presidente, colleghi, trovo quasi comico che il senatore Cociancich definisca generiche le pregiudiziali esposte, argomentando - lui sì veramente - in maniera generica ed impacciata. Si tratta, infatti, di un provvedimento indifendibile da parte del Governo, di cui il senatore Cociancich in questo momento è tutore, se non altro dal punto di vista retorico. Trovo veramente improprio, da parte dell'Esecutivo, pretendere una legittimità costituzionale su un atto che nasce per iniziativa del Governo ed è stato da questo interamente definito in termini di ciò che si poteva o non si poteva approvare in Commissione. Abbiamo avuto solo emendamenti del relatore, con qualche rara eccezione, peraltro emendamenti in qualche occasione demolitivi e in qualche altra introduttivi di nuove materie, come l'articolo 15 del testo della Commissione, del quale vale la pena di parlare a parte. Hanno fatto e disfatto a piacimento. Gli emendamenti del relatore, anche quando sono stati formalmente suggeriti dagli emendamenti della Commissione, hanno tradito il senso dalle proposte avanzate con significati truffaldini e artifici. È questo il caso dell'articolo 13 (ex 14), che aveva a che fare con le partecipazioni azionarie detenute dai Comuni e dalle amministrazioni pubbliche e con i servizi pubblici erogati. La Commissione, direi quasi all'unanimità, chiedeva di dare attuazione al referendum del 2011, distinguendo chiaramente tra servizio pubblico ed interesse privato, tra i fini della pubblica amministrazione, e cioè la gestione dei servizi per i cittadini al minor costo e con la miglior qualità, rispetto al fine di lucro perseguito, pur legittimamente, dai privati ma nel mercato e nel settore privato. Chiedevamo semplicemente un gesto di coerenza ed invece si è adottata, nel testo del relatore, una formula volutamente ambigua, che antepone la legislazione europea rispetto a quella italiana, disconoscendo che i referendum del 2011 avevano avuto piena legittimazione anche rispetto ai trattati ed alla normativa europei e che, dunque, era inutile il richiamo a tale legislazione. (ore 11,44) ( Segue ENDRIZZI). Ritengo pertanto tutto questo sospetto. Anche in questa situazione, abbiamo avuto dimostrazione del fatto che il Governo ha un chiaro intento che sta portando avanti, tranciando le prerogative del Senato in questo caso, ma in generale del Parlamento, decidendo ciò che si può e ciò che si vuole. Arriviamo quindi a due paradossi. Si parla del silenzio assenso da parte delle pubbliche amministrazioni e, in sostanza, lo si definisce e lo si chiede al Parlamento. Il Governo vede il Parlamento come un agente di disturbo e non di controllo, non come il titolare della funzione legislativa, ma come un impiccio sulla strada dei potenti d'Europa, delle lobby, dei poteri costituiti. Costoro stanno portando a casa ciò che volevano, vale a dire la rimozione del Corpo forestale dello Stato, unica forza peraltro toccata da questo provvedimento, che puntava all'armonizzazione e alla sintesi tra cinque forze dell'ordine diverse. Ebbene, ne hanno toccata solo una, quella che - guarda caso - è il baluardo rispetto ai delitti ambientali, la più efficiente e più libera rispetto al potere politico, rispetto ad altri organi di controllo locali spesso lottizzati e asserviti. Noi non possiamo fidarci, non possiamo dare a questo Governo il nostro silenzio assenso. Per questo sono state presentate delle questioni pregiudiziali e non riteniamo di dover procedere all'esame del disegno di legge in esame. Aggiungo un secondo paradosso. Nell'ultimo articolo, inserito nottetempo di concerto tra relatore e Governo, quest'ultimo si tiene le mani libere per poter abrogare le norme che prevedevano decreti attuativi a partire dalla fine del 2011. Dobbiamo sapere che, con questa delega, diamo al Governo la possibilità di modificare a piacimento anche la normativa che oggi andremo a discutere - o meglio, andremmo a discutere, perché spero che ciò non avvenga - e che dunque non avrà un ordine temporale entro il quale collocarsi. In qualsiasi momento, infatti, venendo questa normativa approvata dopo il 2011, il Governo potrà decidere a cosa ottemperare e cosa ignorare, andando a tagliare e a ricucire tutto quello che oggi diciamo. Noi questa delega in bianco al signor Renzi e ai suoi manovratori non la possiamo dare. [[Applausi dal Gruppo M5S.]]
ParlaMint-IT_2015-04-08-LEG17-Sed-424.u17	Metto ai voti la questione pregiudiziale presentata, con diverse motivazioni, dal senatore Candiani e da altri senatori (QP1), dalla senatrice De Petris e da altri senatori (QP2) e dal senatore Bruno e da altri senatori (QP3). Non è approvata. DE PETRIS (Misto-SEL). Chiediamo la controprova. PRESIDENTE. Ordino la chiusura delle porte. Procediamo alla controprova mediante procedimento elettronico. Non è approvata.
ParlaMint-IT_2015-04-08-LEG17-Sed-424.u18	Signor Presidente, signor Ministro, ruberò poco tempo perché intendiamo lasciare spazio alla discussione degli emendamenti. Mi permetto di ringraziare, e lo dico in maniera assolutamente informale, il relatore per il difficile lavoro svolto nel rappresentare, anche in maniera mediatoria, gli impulsi provenienti sia dalla Commissione che, in maniera forte, dal Governo. Quindi, posso solo dire grazie al collega Pagliari per il difficile lavoro svolto su un provvedimento legislativo di assoluta importanza. Credo che sia cambiata in parte la natura del provvedimento, o meglio: c'era l'ambizione di proporre una riforma della pubblica amministrazione, ma lei, Ministro, mi insegna che questo al nostro esame è qualcosa di diverso, tanto che siamo stati costretti a cambiare il titolo del provvedimento in «Deleghe al Governo in materia di riorganizzazione delle amministrazioni pubbliche». Le voglio anche dire, Ministro, con grande sincerità, che ci sono anche passaggi positivi. Il provvedimento contiene giuste ambizioni che un Governo si pone quando pensa di poter intervenire in maniera incisiva su una macchina importante e complessa come quella dello Stato. Tuttavia, il problema che noi ci siamo posti - è già stato detto anche nella discussione sulle questioni pregiudiziali - è che in realtà il contenuto, criticabile o meno, manca totalmente. Non c'è alcun contenuto, perché di fatto stiamo parlando di una delega assoluta che il Parlamento dà al Governo su una serie di materie centrali e importanti che avrebbero avuto bisogno perlomeno di una discussione più complessiva. In realtà, non ci sono nemmeno, Ministro, i criteri direttivi. Lo dico anche al Sottosegretario che, con buona volontà, ci ha dato una mano a capire anche taluni passaggi. Ma arriviamo ad assurdità che possono anche non interessare fuori. Vorrei dire ai colleghi parlamentari, se ancora pensano di avere una loro portata legislativa, che qui riusciamo a fare addirittura una cosa al contrario, che può essere poco importante, se volete, dall'esterno. Noi riusciamo persino a dare la delega al Governo per definire, in relazione alle esigenze connesse, il diritto dei membri del Parlamento: noi diamo al Governo la possibilità di scegliere quali sono i diritti dei parlamentari. [[Applausi dal Gruppo LN-Aut]] Capisco che non vi interessa molto ora. In questo momento è quasi irrilevante che tutti diate al Governo la possibilità di decidere della vostra capacità di fare i parlamentari, ma vi interesserà molto quando vi accorgerete che qualcun altro decide per voi. [[Applausi dal Gruppo LN-Aut.]] D'altra parte, questo provvedimento lascia grosse perplessità. Vorrei chiedere - per esempio - al Ministro se terrà conto dei pareri delle Commissioni, e soprattutto della Commissione ambiente, che hanno espresso una posizione ferma sulla continuità del lavoro svolto dalla Guardia forestale, asserendo che, proprio in un momento in cui ci sono particolari percezioni sulla delicatezza dell'ambiente, si vuole smantellare l'unica forza che probabilmente ha le competenze specifiche continuative per lavorarci. Caro Ministro, la prego di ascoltarmi. Lei ha inventato una balla - uso anch'io questa parola - sui segretari comunali. Era partita bene dicendo di voler eliminare i segretari comunali, e non perché ce l'abbiamo con loro, ma perché comunque poteva avere un senso, magari anche condivisibile. Se, però, poi lei fa rientrare quegli stessi soggetti nelle amministrazioni comunali, obbligando i Comuni, anche quelli che non ne hanno bisogno, a prenderli come dirigenti, si tratta - mi consenta - di una presa in giro. [[Applausi dal Gruppo LN-Aut]] È una presa in giro per le amministrazioni ed oltre tutto costituisce un'ulteriore lesione dell'autonomia di scelta degli enti locali, in un momento difficile come quello attuale, in cui si sentono brutte storie. O si sceglie di mettere figure di garanzia, come potevano essere i segretari comunali, addirittura dandogli poteri più ampi, o si consente lo spoil system complessivo delle dirigenze. Non si possono prendere gli ex segretari comunali e obbligare i Comuni ad averli come dirigenti. [[Applausi dal Gruppo LN-Aut]] Io credo che questo sia buonsenso, e non opposizione "cattiva". Peraltro, oggi sono un po' meno cattivo, perché ieri il Governo quantomeno non ha impugnato la legge sul referendum della Lombardia, che quindi potrà essere fatto, e attraverso il quale i lombardi chiederanno la loro autonomia. Quindi, ci va benissimo così. [[Applausi dal Gruppo LN-Aut]] Non voglio dilungarmi, tanto la discussione generale - come si dice - è così: in questo caso, per noi è preparatoria alla discussione sugli emendamenti. Noi chiederemo lo stralcio della parte che riguarda i servizi pubblici locali per tre motivi. Anzitutto, voglio vedervi, cari colleghi, quando andrete sul territorio a dire che il Governo ha deciso che le aziende sul territorio non devono più esserci. Andate voi a spiegare loro il perché, senza fare differenzazioni tra quelle che sono efficaci e quelle che non lo sono. Non ci sono i criteri, signor Sottosegretario e, lo sa anche lei, perché si tratta di una delega in bianco. In secondo luogo, vi è una richiesta da parte dell'ANCI, che - come sapete, caro Ministro e caro Sottosegretario - è un noto coacervo di estremisti. È risaputo, infatti, che i Comuni italiani sono un insieme di estremisti. Chiedono per cortesia, almeno su questo settore, un fermo della legificazione, perché stanno ancora chiudendo una parte dell'attuazione della legge Delrio, e chiedono letteralmente «un pochino di quiete legislativa». In terzo ed ultimo luogo, su questo settore, signora Ministra, l'operazione sui servizi pubblici locali ci lascia preoccupati. In questo Governo vi sono Ministri che - ad esempio - si occupano di energia di mestiere e noi mettiamo nelle loro mani la delega su aziende che trattano anche di energia. Mi permetta una battuta: è come mettere Dracula alla Presidenza dell'AVIS. [[Applausi dal Gruppo LN-Aut]] Visto quello che è successo con le banche e con altre cose, forse un minimo di riflessione tutti insieme dovremmo fare. Credo che l'interesse comune delle aziende che lavorano sul territorio debba essere stralciato e trattato in maniera autonoma. E lasciamo stare il pasticcio sulla Camera di commercio, dove ormai procediamo per numeri, senza più nemmeno guardare il territorio, e decidiamo di fare alcune cose. Infine, signor Presidente, come sa bene il relatore, avevamo addirittura presentato un emendamento simile a quello di un collega del Partito Democratico, che però è stato presentato dopo. Ebbene, il nostro è stato eliminato per far passare quello del PD. Queste sono bassezze di un Governo piccolo e basso, che sta cercando qualche consenso in più in qualche valle, ma non fa l'interesse generale. Attenzione, però, signora Ministra: se non si fanno gli interessi generali, si fanno quelli di qualche Ministro. [[Applausi dal Gruppo LN-Aut.]] [[PRESIDENTE. È iscritto a parlare il senatore Gasparri. Ne ha facoltà.]]
ParlaMint-IT_2015-04-08-LEG17-Sed-424.u19	Signor Presidente, interverrò su un punto specifico, cui ha già fatto cenno la senatrice Bernini durante la sua illustrazione della questione pregiudiziale. Si tratta ovviamente di un provvedimento che riguarda molti aspetti, ma nei pochi minuti che impegnerò qui in Aula voglio soffermarmi sulla questione del Corpo forestale dello Stato. Il Governo Renzi, in realtà, aveva altre intenzioni ed era partito con l'ipotesi di accorpamenti ben più ampi delle forze di polizia: che vi sia quest'intenzione nell'azione del Governo l'ha confermato qualche giorno fa il vice ministro Morando - persona che ben conosciamo qui al Senato e che non parla a caso - il quale in un'intervista ha detto che le forze di polizia dovrebbero essere una sola o, al massimo, due. Ora, che si discuta da anni di accorpamenti e razionalizzazioni è un dato di fatto, ma che questo sia utile al Paese è tutto da dimostrare. Probabilmente, se colonizzassimo un nuovo pianeta e sbarcassimo tutti su Marte, iniziando da zero una nuova era, si potrebbe fare un'unica forza con proprie specializzazioni. Siamo però in Italia, nel 2015: vi sono storie, tradizioni, organizzazioni e ramificazioni delle varie forze di polizia, alcune ad ordinamento militare, altre che invece non l'hanno più (la riforma attuata dalla legge n. 121 nel 1981 ha cambiato molte cose per alcune di esse). C'è, insomma, un vissuto della nostra Nazione che non può essere cancellato ed eventuali interventi di razionalizzazione comporterebbero più problemi e costi che soluzioni. Cos'ha fatto dunque ora il Governo Renzi? Fedele alla logica degli annunci senza fatti, non potendo accorpare Polizia e Carabinieri - per fortuna li abbiamo fermati già un anno fa su questo terreno - né potendo fare interventi più cospicui, in base alla religione della slide - secondo la quale si racconta qualcosa da poter descrivere in un tweet o in un'immagine rapida da far scorrere durante una conferenza stampa - intende ridurre da cinque a quattro le forze di polizia. Per far ciò, si è presa quella numericamente più esigua, il Corpo forestale dello Stato, perché in fondo la movimentazione di 8.000 o 9.000 persone può creare meno traumi che interventi di più ampia portata. Renzi, così, potrà dire: «Abbiamo ridotto le forze di polizia, che non sono più cinque, ma quattro!». Forse non sa neanche quali siano o cosa facciano, ma l'importante è raccontare qualcosa. Perché dunque l'ipotesi, contenuta nel provvedimento che stiamo esaminando, è una scelta sbagliata? Intanto perché l'accorpamento del Corpo forestale dello Stato nella Polizia di Stato non produrrebbe alcun vantaggio economico. Quasi il 100 per cento delle spese è relativo al pagamento degli stipendi del personale, che verrebbe comunque effettuato e, quindi, non si avrebbe alcuna modifica significativa dal punto di vista della spesa pubblica. Si porrebbero poi dei problemi nell'accorpamento del Corpo forestale dello Stato con la Polizia, sotto vari profili. In primo luogo, non sarebbe possibile proseguire nella gestione delle 150 riserve naturali statali, costruite su terreni demaniali, assicurata oggi, a costi molto contenuti, anche da personale gestito dal Corpo forestale dello Stato, in virtù di specifiche norme. Ci sarebbero duplicazioni di strutture tra Carabinieri e Polizia di Stato, e quest'ultima dovrebbe gestire le 800 stazioni del Corpo forestale dello Stato, che immagino non verrebbero cancellate. Esse cambierebbero insegna e andrebbero a creare confusione con l'Arma dei carabinieri, che - come sappiamo - ha una struttura composta da migliaia e migliaia di stazioni sul territorio, con una presenza più capillare rispetto ad altri organi di polizia. Si ingenererebbero inoltre nuovi oneri: pensiamo solo alle uniformi, alle livree e ai simboli, con una maggiore spesa di decine di milioni di euro nel breve e nel medio periodo. Verrebbero meno le vigenti convenzioni tra il Corpo forestale dello Stato e le Regioni, che assicurano molti risparmi, e di conseguenza verrebbe meno tutta una serie di vantaggi. C'è poi una contraddizione, che forse il Ministro competente non conosce, e cogliamo dunque l'occasione per dirglielo: rimarrebbero in vita sei Corpi forestali di Regioni e Province autonome, che sono stati confermati con l'approvazione dell'emendamento 7.117 da parte della 1ᵃ Commissione del Senato. Quindi, avremmo l'assurdo risultato di accorpare il Corpo forestale dello Stato con la Polizia dello Stato, ma sei Corpi forestali di alcune Regioni e Province a Statuto speciale rimarrebbero in vita. A questo punto, mi chiedo chi potrebbe vietare alle altre 15 Regioni a Statuto ordinario di farsi un loro corpo forestale: esse chiederebbero, in analogia con le Regioni a Statuto speciale, di poterlo creare e si aprirebbe una discussione di rango costituzionale, sulla legittimità di tale richiesta, davanti alla Corte costituzionale. Verrebbero poi mantenuti i servizi e i corpi di polizia provinciali, che operano a livello locale, a fronte di un corpo di polizia che opera a livello nazionale. Per quanto riguarda poi le attività delle Province, faccio presente che si pone un problema. Con la presunta abolizione delle Province resta il problema delle polizie provinciali che, essendo in genere addette a compiti relativi alla materia venatoria e comunque ambientale e territoriale, sono molto simili al Corpo forestale dello Stato e, dunque, avrebbe avuto una logica, semmai, accorparle con il Corpo forestale dello Stato. Invece si è scelto di accorpare il Corpo forestale con la Polizia dello Stato, senza alcun vantaggio economico, senza sapere quale fine faranno le polizie provinciali. Lancio dunque un grido d'allarme a tale proposito, perché si tratta di dipendenti pubblici che hanno una professionalità e una competenza che dovrebbero essere utilizzate a tutela del territorio. Vedete, colleghi, con questa scelta verrebbero meno la professionalità accumulata dal Corpo forestale dello Stato - esistono, infatti, tre centri nazionali per la biodiversità, che sono importanti per la salvaguardia del patrimonio genetico delle piante forestali - e anche una competenza specialistica nella tutela ambientale, una volta accorpati gli appartenenti al Corpo forestale dello Stato nella Polizia dello Stato, che potrebbe eventualmente utilizzarli per l'ordine pubblico o per altre competenze, per le quali non sono magari sufficientemente preparati, mentre sono competenti in materie essenziali. Sorgerebbero inoltre dei problemi nell'allocazione di alcuni compiti, quali il monitoraggio dello Stato sulla consistenza del patrimonio forestale, anche ai fini del rispetto del raggiungimento dei parametri di Kyoto, o su tutta una serie di attività di prevenzione per quanto riguarda il rischio idrogeologico, i censimenti naturalistici, l'educazione ambientale e tante altre questioni. Nei giorni scorsi, il comandante del Corpo forestale dello Stato della Campania ha ricordato - ad esempio - un tema che, nell'Aula del Senato, viene spesso evocato, ovvero la terra dei fuochi e l'azione svolta dagli appartenenti al Corpo forestale dello Stato in Campania - e non solo in tale Regione - per tutelare i nostri territori e, di conseguenza, la filiera agroalimentare, ossia ciò che mangiamo, e la salute dei cittadini. Quindi, l'operazione di accorpamento del Corpo forestale dello Stato è sbagliatissima, irrazionale ed è frutto dell'incompetenza del Governo. Non comporta - ripeto - risparmi, perché oltre il 90 per cento delle spese è costituito da stipendi che dovrebbero essere comunque pagati all'interno del Dipartimento della pubblica sicurezza e, in modo specifico, nell'ambito della Polizia di Stato. Si dovrebbe forse nominare un ulteriore vice capo che dovrebbe gestire questo personale che ha determinate attitudini e competenze, e non altre. Diamo, quindi, un segnale di indebolimento in una tematica - la tutela dell'ambiente e del territorio - che invece diventa sempre più importante e sentita dai cittadini. Lo vediamo anche quando, in televisione, fiction ispirate a questo tipo di impegno raggiungono vette di ascolto superiori ai normali prodotti dello stesso genere di intrattenimento. Sarà anche perché sono fiction ambientate in luoghi belli ma l'operatività, mostrata attraverso la televisione, del personale di corpi comunque adibiti alla tutela del territorio e delle nostre foreste suscita un sentimento di approvazione, di stima e di fiducia nei cittadini. Noi presenteremo, quindi, emendamenti specifici su questo punto. Non tratto altre materie che affronteranno altri colleghi. Aggiungo solo che riteniamo che l'accorpamento delle forze di polizia non determini risparmio bensì caos, confusione e sovrapposizioni, mentre altro è andare a determinare con più precisione le competenze delle singole forze di polizia. Questo sì, si può e si deve fare per garantire risparmio. Se la Polizia di Stato è specializzata nel campo della comunicazione perché ha sviluppato, attraverso l'evoluzione della Polizia postale e oggi, appunto, delle comunicazioni, una sua attività, le si faccia svolgere l'attività di contrasto agli hacker o di tutela delle reti telematiche. Se i carabinieri del Nucleo che si occupa della tutela del patrimonio artistico hanno ottenuto risultati importanti e accumulato conoscenze importanti, si lasci loro svolgere tale attività. Se la Guardia di finanza è una polizia di carattere economico-finanziario, si riservino, senza sovrapposizioni, a quel corpo determinate attività. E potremmo continuare con altri esempi perché spesso, all'interno delle Forze di polizia di competenza generale, abbiamo nuclei che svolgono attività similari e determinano sprechi e sovrapposizioni. In tali casi si può intervenire, razionalizzando ed evitando intrecci ma non certo aggredendo il Corpo forestale dello Stato, nei confronti del quale gli italiani hanno stima, il quale svolge un compito rilevantissimo e oggi, di fronte all'accresciuta sensibilità ambientale e alla maggiore preoccupazione per la tutela del territorio, è chiamato a esercitare funzioni indispensabili. Noi, nel sostenere i nostri emendamenti, siamo certi che in Aula si potrà generare un consenso virtuoso, positivo e trasversale per evitare, tra i tanti errori, che venga commesso anche questo all'interno di un demagogico, inefficace e solo dannoso riordino presunto della pubblica amministrazione. [[Applausi dal Gruppo FI-PdL XVII.Congratulazioni.]] [[PRESIDENTE. È iscritto a parlare il senatore Bocchino. Ne ha facoltà.]]
ParlaMint-IT_2015-04-08-LEG17-Sed-424.u20	Signor Presidente, colleghe, colleghi, signora Ministra, onorevole relatore, intervengo in discussione generale su questo disegno di legge per la riforma della pubblica amministrazione segnalando che esso ci offre la possibilità di intervenire nell'ambito molto particolare della ricerca in università e, in particolare, negli enti pubblici di ricerca. (ore 12,10) ( Segue BOCCHINO). In 7ᵃ Commissione abbiamo lavorato su un tema per il quale abbiamo seguito una lunga serie di audizioni, dalle quali è emersa con forza, da parte del mondo degli enti pubblici di ricerca, la necessità di riconoscere una particolarità al mondo della ricerca rispetto alla pubblica amministrazione. L'assimilazione degli enti pubblici di ricerca nella pubblica amministrazione, oggigiorno, comporta una serie di problematiche che mal si adatta al lavoro di ricercatore. Ricordo che la figura del ricercatore è molto particolare ed ha caratteristiche che non si riscontrano in altre figure professionali della pubblica amministrazione. Il ricercatore gode - ad esempio - della libertà di ricerca e dell'autonomia professionale, che deriva direttamente dalla Carta europea dei ricercatori, che l'Italia ha recepito. Il suo è un lavoro profondamente intellettuale, che non trova riscontro in altri settori. Eppure, si pensi che in questo momento un architetto dell'ufficio del catasto è trattato alla stessa stregua, dal punto di vista normativo, di un ricercatore di un ente pubblico di ricerca. Sorge, quindi, spontanea l'esigenza di attuare in questo provvedimento, nel cui ambito abbiamo la possibilità di farlo, quella che io definirei una eccezione culturale. D'altronde, l'articolo 33 della Costituzione recita che le arti e la scienza sono libere e libero ne è anche l'insegnamento. Pertanto, questa eccezione culturale scaturisce direttamente dal dettato costituzionale. La richiesta che ci viene dal mondo della ricerca è di definire innanzitutto uno status giuridico comune per i ricercatori degli enti pubblici di ricerca; uno statuto speciale per la ricerca, che la scorpori dal resto della pubblica amministrazione, e, infine, una contrattazione in comparto separato per i ricercatori e i tecnologi degli enti pubblici di ricerca. Lo scorporo degli enti pubblici di ricerca dalla pubblica amministrazione è un atto che darebbe la possibilità agli enti di godere non tanto di una deregulation a 360 gradi - non è questo che si chiede - ma di una maggiore flessibilità nelle procedure. Si pensi - ad esempio - alle normative sulle missioni o sul turnover : gli enti pubblici di ricerca hanno sofferto, in passato, delle limitazioni sul turnover, che sono derivate direttamente da quelle imposte alla pubblica amministrazione ed hanno causato una progressiva riduzione del numero dei ricercatori impiegati in enti pubblici di ricerca. Un comparto separato, pertanto, darebbe la possibilità di operare attraverso quel principio di autonomia responsabile, sempre vincolato al budget a loro dedicato. Si deve, infatti, tenere presente che gli enti pubblici di ricerca hanno un fondo ordinario di funzionamento, che deriva direttamente dal decreto legislativo n. 213 del 2009, e sono comunque vincolati ad operare all'interno di quelle regole di budget. Si richiede, quindi, la possibilità di intervenire, anche con le assunzioni e le progressioni di carriera svincolate dalle limitazioni del turnover, in piena autonomia e con valutazioni ex post e non ex ante. Non si tratta affatto, quindi, di una deregulation, ma semplicemente del riconoscimento al settore della ricerca di uno status particolare, che deriva direttamente dal dettato costituzionale e non può trovare applicazione in questo momento, perché vige l'equiparazione al resto della pubblica amministrazione, che non è consona al funzionamento degli enti pubblici di ricerca. Chiedo, quindi, al Governo e al relatore la possibilità di riflettere su questo aspetto in Aula, recependo alcuni emendamenti delega che presenterò, che realizzano lo scorporo per valorizzare l'attività degli enti pubblici di ricerca. [[Applausi dal Gruppo Misto.]] [[PRESIDENTE. È iscritto a parlare il senatore Collina. Ne ha facoltà.]]
ParlaMint-IT_2015-04-08-LEG17-Sed-424.u21	Signor Presidente, onorevoli colleghi, giunge in Aula un provvedimento che l'Italia attende da tempo e che è cruciale per la modernizzazione del Paese. La riforma della pubblica amministrazione è stata ripetutamente indicata come una misura decisiva, ma è stata spesso invocata con spirito benaltrista rispetto alle varie riforme che la classe politica ha intrapreso. Questo atteggiamento non ha fatto difetto nemmeno in occasione delle riforme costituzionali e della legge n. 56, che ha dato seguito alla formazione delle Città metropolitane. Ma la spinta riformatrice che il Governo Renzi ha messo in campo non si è fermata e non solo ha proposto azioni immediate a fronte di problematiche urgenti con il decreto Madia, ma ha anche rilanciato un coordinato insieme di norme e deleghe che non è eccessivo dire che rivoluzioneranno la pubblica amministrazione. Vedete, colleghi, non è irrilevante sottolineare questo fatto: stiamo riformando lo Stato italiano nelle sue varie articolazioni e livelli. Lo stiamo modernizzando, e ciò significa che stiamo cercando di renderlo fattore di competitività, e non più freno alla piena espressione delle potenzialità dei cittadini, delle famiglie e delle imprese. Su questo punto voglio fare una citazione, relativa ad un incontro pubblico che, da giovane segretario comunale del Partito Popolare, organizzai in occasione della campagna elettorale del 1996, quando era candidato al Senato, nel collegio del mio territorio, il professor Andrea Manzella, il quale mi propose di invitare Beniamino Andreatta. Lo andai a prendere a Bologna e, durante il viaggio, avemmo modo di parlare - guarda caso - della pubblica amministrazione, tema che egli riprese durante il suo discorso al pubblico, facendo un esempio. Se chiediamo ad un funzionario della pubblica amministrazione francese di descrivere sinteticamente il suo lavoro, ci sentiremo rispondere che consiste nell'aiutare lo sviluppo del proprio Paese. Se rivolgiamo la stessa domanda ad un funzionario tedesco, ci sentiremo rispondere che consiste nel facilitare la vita di cittadini e imprese. Se poniamo la domanda ad un funzionario italiano, ci dirà che lui sta lì per far rispettare la legge. Non era una barzelletta, ma un modo semplice per puntare l'attenzione sul deficit di proattività della pubblica amministrazione italiana, posto che anche i funzionari francesi e tedeschi fanno certamente rispettare le leggi. Una parte importante della sfida viene raccolta con il disegno di legge in esame, di cui cito solamente gli articoli 2, 3 e 4, riguardanti la Conferenza di servizi, il silenzio assenso e il riordino dei regimi autorizzativi, sottolineando la decisività dell'attuazione dell'articolo 1 sulla cittadinanza digitale, che diventa il principale di criterio ordinatore della nuova pubblica amministrazione. In secondo luogo, modernizzare lo Stato significa che stiamo cercando di renderlo fattore di omogeneità nel Paese, e non di differenze. Su questo punto voglio soffermarmi, perché lo ritengo un aspetto tenuto troppo sotto traccia. Le forbici che dividono il Paese sono tante, ma non possiamo permetterci più che fattore di queste differenze sia la disomogeneità della pubblica amministrazione. Lo dico sapendo che provengo da una Regione, l'Emilia-Romagna, che a ragione è spesso guardata come riferimento per procedure, organizzazione, capacità di controllo e di programmazione della spesa. Ma anche in Emilia-Romagna abbiamo consapevolezza di due cose. La prima, che tra l'altro il nuovo presidente Bonaccini ha messo in testa al suo programma, è la semplificazione normativa. La seconda è la partecipazione ad un comune impegno per rendere omogeneo il Paese, che non può vedere territori "in fuga" attraverso procedure avanzatissime, perché le forbici si aprono con il movimento di tutte e due le lame. Faccio un esempio molto chiaro: l'introduzione della TARI è avvenuta nel momento in cui era concluso da tempo, per buona parte dei Comuni dell'Emilia-Romagna, il passaggio da tassa a tariffa. Molti Comuni avevano già smantellato gli uffici di riscossione della tassa rifiuti e del recupero di morosità connesso, perché centinaia di migliaia di cittadini pagavano già la bolletta al gestore del servizio. Oggi li hanno dovuti riattrezzare, dovendo gestire anche gli sbilanci finanziari tra quanto devono versare al gestore del servizio e quanto riscuotono con la TARI. Siamo tornati indietro. Almeno io la penso così, anche se devo riconoscere che in Italia non si può mai essere sicuri se il senso che stiamo percorrendo sia l'avanti o l'indietro. Ma questa riforma della pubblica amministrazione deve fare questo: stabilire nel breve, nel medio e nel lungo periodo il senso dell'andare avanti. Per concludere questo inciso, voglio mettere in rilievo la riforma Boschi del Senato, che stiamo portando avanti nei due rami del Parlamento. Il Senato delle Regioni va visto anche come una grande opportunità per ridurre le forbici, dare omogeneità ai corpi normativi di competenza regionale e, in definitiva, rendere più unita l'Italia, anche attraverso il confronto quotidiano che il Senato riformato, nella sua nuova composizione, renderà possibile. In terzo luogo, modernizzare lo Stato significa cercare di renderlo adeguato a tutti i livelli istituzionali e amministrativi ai suoi essenziali compiti di azione, tutela e garanzia, evitando di vederlo disordinatamente presente in troppi ambiti che non gli competono. Questo è un tema cruciale se si vuole dare un senso alla ricorrente discussione sul ridimensionamento della spesa pubblica. In conclusione, vorrei intervenire brevemente sulle società partecipate di gestione dei servizi pubblici locali. Se in una prima fase storica la creazione di società strumentali con l'esternalizzazione dei servizi ha avuto il merito di identificare la dimensione di centri di costo che non erano riconoscibili all'interno dei bilanci comunali, la successiva normativa ha sviluppato con sufficiente coerenza una visione sostanzialmente industriale, basata sulla convinzione che le reti infrastrutturali sono fattore decisivo della competitività di un territorio. Le reti infrastrutturali e gli asset sono detenuti dai territori, ma sono gestiti imprenditorialmente e l'efficienza della gestione imprenditoriale si verifica solo con quel check point che è la messa a gara dei servizi. Gli enti locali controllano l'adeguatezza dei costi del servizio anche in relazione agli investimenti che sviluppano e mantengono l'efficienza delle reti. Anche qui mi rendo conto di avere alle spalle un territorio, quello emiliano romagnolo, dove i Comuni, centinaia di Comuni, hanno condiviso una scelta strategica. La storica presenza delle società municipalizzate ha rappresentato un importante patrimonio di competenze tecniche e umane, di investimenti delle comunità locali, che nei decenni hanno reso pari opportunità ai cittadini, ma soprattutto hanno reso possibile un grande livello di sostenibilità del nostro sviluppo, anche quando il concetto non era così diffuso nella coscienza dei cittadini. [[Il microfono si disattiva automaticamente.]] PRESIDENTE. Facciamo concludere la frase. La scelta è stata quella di efficientare le aziende, riorganizzarle, dare loro massa critica, costituire economie di scala che ci dessero la possibilità di vincere le gare e continuare a gestire con le nostre società i servizi pubblici locali, proprio per non svendere tutto quel patrimonio formato in decenni e che proprio con questa scelta aveva la grande possibilità di essere non solo adeguato nella somministrazione dei servizi, ma poteva restituire risorse alle comunità. PRESIDENTE. Senatore, deve concludere. COLLINA (PD). Se mi concede un altro minuto. PRESIDENTE. Ha già avuto due minuti in più del tempo assegnato al suo Gruppo. COLLINA (PD). Chiedo allora di allegare al Resoconto della seduta la restante parte del mio intervento. PRESIDENTE. La Presidenza l'autorizza in tal senso. È iscritta a parlare la senatrice Blundo. Ne ha facoltà.
ParlaMint-IT_2015-04-08-LEG17-Sed-424.u22	Signor Presidente, Ministro, colleghi, il disegno di legge oggi in discussione parte dalla condivisibile necessità di razionalizzare e semplificare il funzionamento della pubblica amministrazione, al fine del raggiungimento di due, altrettanto condivisibili, obiettivi: garantire un più efficace funzionamento interno delle pubbliche amministrazioni ed assicurare un'erogazione più rapida e trasparente dei servizi al cittadino. Leggendo però i contenuti del disegno di legge, ci si accorge di quanto siano, come dire, «originali e controverse» le misure con le quali il Governo intende rispondere alla richiesta, peraltro legittima, da parte della collettività, di maggior efficacia e professionalità nella somministrazione delle prestazioni. Ascoltando i colleghi che mi hanno preceduto e lo stesso senatore Gasparri, mi preme rilevare che una delle criticità contenute nel provvedimento è senza dubbio la soppressione del Corpo forestale dello Stato e il suo assorbimento alla Polizia di Stato. È una decisione incomprensibile, che lascia francamente basiti, visto che contribuisce al depauperamento di tutte quelle attività di controllo del territorio, tipicamente messe in atto dai forestali e finalizzate alla tutela dell'ambiente e della salute pubblica. La scelta del Governo di eliminare il Corpo forestale dello Stato è, infatti, ingiustificabile, a fronte dell'altissima specificità e professionalità che contraddistingue l'attività di polizia ambientale svolta da quest'ultimo, con competenze enormi che hanno permesso, soprattutto negli ultimi anni, l'accertamento di gravissimi reati contro il territorio e l'ambiente. Due esempi valgono su tutti: la terra dei fuochi e la mega discarica abusiva di Bussi, scoperta proprio dalla Guardia forestale nel 2007. Il Movimento 5 Stelle è totalmente contrario alla sua soppressione e lo abbiamo abbondantemente dimostrato anche nel corso di una conferenza stampa, nonché presentando in Commissione diversi emendamenti, tutti respinti, e che, alla luce della manifestazione che si è tenuta solennemente martedì scorso, ci auguriamo vengano presi in considerazione in Aula da un Governo che fa della superficialità e del pressappochismo il dominus della sua azione. Un altro aspetto che impone sicuramente una riflessione è quello relativo alla delega al Governo in materia di conferenza dei servizi, soprattutto nel passaggio del testo in cui si prevede che «si consideri comunque acquisito l'assenso delle amministrazioni che, entro il termine dei lavori della conferenza, non abbiano espresso, nelle forme di legge, la propria volontà, e questo, anche se siano amministrazioni preposte alla tutela della salute, del patrimonio storico-artistico e dell'ambiente». La progressiva e documentata permeabilità della pubblica amministrazione ai fenomeni di corruzione impone una seria riflessione sull'effettiva utilità di una norma che, se approvata, produrrebbe un ulteriore assalto alla diligenza da parte di organizzazioni criminali tradizionali e centri occulti di potere o affaristici che, in nome del profitto (e solo del profitto), e mettendo in campo un'ineguagliabile incoscienza e spregiudicatezza, potrebbero essere facilmente autorizzate all'utilizzo, per meri fini privatistici e di business, di beni dall'inestimabile valore ambientale, storico e artistico. Chiedo che su questo venga fatta attenzione e venga seriamente posto un freno alla corruzione. Consentitemi, poi, di soffermarmi sulla delega contenuta nell'articolo 9 del disegno di legge, riguardante la dirigenza pubblica e la valutazione dei rendimenti di tutti i pubblici uffici; un punto del provvedimento sul quale il Governo dimostra tutta la sua confusione in merito alle funzioni e allo status della dirigenza scolastica. La delega in questione prevede che venga istituito un ruolo unico presso la Presidenza del Consiglio dei ministri in cui confluiscono i dirigenti delle università statali, degli enti pubblici di ricerca, delle Camere di commercio e vengono esclusi, a causa della natura non gestionale del proprio ruolo, i dirigenti scolastici. Tuttavia, nel disegno di legge definito impropriamente dal Governo «la buona scuola», si riconoscono ai dirigenti scolastici incarichi di natura prettamente gestionale e manageriale, riconoscendo a questi ultimi, oltre al potere di scegliere la propria squadra di docenti, con chiamate dirette, anche la possibilità di individuare percorsi formativi e di valorizzazione del merito scolastico alternativi a quelli tradizionali, mediante l'ottenimento di finanziamenti esterni e sponsorizzazioni. È chiaro, pertanto, che il Governo ha volontariamente deciso di depotenziare la funzione pubblica del dirigente scolastico, facendo venir meno la sua specificità e il suo ruolo di buon padre di famiglia nella programmazione e svolgimento delle attività didattico-creative, decidendo di trasformarlo in un capo d'azienda, prevalentemente vincolato ad una fredda analisi costi-benefici nella realizzazione della sua mission educativa, senza che dal 2000 sia stata portata avanti una seria preparazione di dirigenti e manager e, quindi, una qualifica dirigenziale. All'interno di questo provvedimento non ci è stato neanche consentito al Parlamento di presentare emendamenti che prevedessero un inserimento dei dirigenti scolastici nel ruolo unico della Presidenza del Consiglio. Questa decisione del Governo è da censurare nel metodo e nel merito! [[Applausi dal Gruppo M5S]] [[PRESIDENTE. È iscritto a parlare il senatore Giovanardi. Ne ha facoltà.]]
ParlaMint-IT_2015-04-08-LEG17-Sed-424.u23	Signor Presidente, intervengo solo su un aspetto particolare di questo provvedimento. Ho portato avanti convintamente battaglie storiche in difesa della Forestale, ma c'è un aspetto attuale dei suoi compiti e delle sue funzioni che non mi convince assolutamente. Vorrei avere un attimo l'attenzione del vice ministro dell'interno, senatore Bubbico. PRESIDENTE. Vice ministro Bubbico, il senatore Giovanardi si sta rivolgendo direttamente a lei nella sua qualità di Vice Ministro delegato. Stavo dicendo che storicamente ho difeso l'autonomia e la funzione del Corpo forestale sul territorio, perché rappresenta un grande patrimonio finalizzato alla tutela dell'ambiente e del territorio e storicamente è sempre stato amico dei montanari, delle persone che in Italia abitano nelle zone territoriali più a rischio, degli allevatori e dei coltivatori diretti. Ho già presentato atti di sindacato ispettivo per comprendere come sia possibile che un organo di polizia dello Stato con le stellette abbia potuto firmare una convenzione con l'onorevole Brambilla, e con le associazioni animaliste più fondamentaliste, in base alla quale dette associazioni forniscono un'attività di consulenza e di formazione ai membri del Corpo forestale. La conseguenza è che nel momento in cui, come avviene oggi, le associazioni denunciano gli allevatori - è attualmente in corso ad esempio una battaglia contro l'allevamento degli agnelli, dei conigli e ogni altra forma di allevamento - la Forestale, nel verificare se la denuncia della LAV (Lega anti vivisezione) è fondata, si serve dei consulenti stessi della LAV, gli stessi con i quali ha firmato la convenzione, per cui l'esito è evidente. Quando si va in tribunale a difendere le ragioni degli animalisti ci sono sempre i consulenti delle associazioni animaliste. E se poi la causa viene vinta, chi incassa per legge il risarcimento? Le associazioni animaliste. Se però la causa viene persa, paga lo Stato. Vorrei capire ora, visto che comprendo benissimo le ragioni di chi difende gli interessi degli animali, chi è che difende gli interessi di milioni di persone che in Italia vivono dell'attività di allevamento. Penso solo a cosa significa tutto questo, dal punto di vista economico, per la mia Regione, l'Emilia-Romagna, la cui agricoltura passa attraverso l'allevamento dei maiali lo stesso dicasi per Forlì relativamente all'allevamento avicolo e a tutte le forme di allevamento che passano attraverso un giusto equilibrio tra l'interesse e la salute animale e le esigenze della produzione. Signor Vice Ministro - dovrei rivolgermi in realtà al Ministro dell'agricoltura al quale peraltro ho già fatto presente la questione - non è forse il caso di denunciare questo tipo di accordo, inusitato e mai visto, in base al quale un organo dello Stato che svolge funzioni di polizia giudiziaria va a contrastare i diritti degli allevatori attraverso consulenze provenienti da associazioni animaliste che rappresentano i peggiori nemici degli allevatori? La situazione è insostenibile perché in questo modo, o per il delfinario a Rimini o per interventi a gamba tesa in varie parti d'Italia, la Forestale rischia di non essere più l'amica, la consulente sul territorio, specialmente nelle zone più disagiate di montagna, delle persone che in questo Paese hanno ancora il coraggio di vivere la montagna, con tutte le relative difficoltà, per portare avanti un'economia montana che si regge ancora su un po' di allevamento, ma rischia di diventare il nemico. Pertanto, benissimo se la Forestale si impegna nella terra dei fuochi per combattere le grandi situazioni di inquinamento. È suo compito farlo. Ma non è opportuno che essa cavalchi dappertutto, specialmente nelle zone rurali, un ambientalismo radical chic che va a contestare quelli che ancora oggi hanno il coraggio di abitare la montagna e difendere le zone del nostro Paese più dimenticate, quelle che hanno bisogno di essere antropizzate e non abbandonate totalmente. Volevo sottolineare questo aspetto della vicenda, nella speranza che il Governo intervenga rispetto a quest'obbrobrio - dal momento che non so a che titolo un comandante della Forestale abbia potuto firmare tale convenzione - al fine di porvi rimedio. Ciò al fine di consentire che un organo di polizia sia ciò che deve essere, vale a dire un organo neutrale, indipendente e autonomo e non subordinato alle esigenze di questa o quell'altra associazione. [[Applausi del senatore Albertini]] [[PRESIDENTE. È iscritto a parlare il senatore Moscardelli. Ne ha facoltà.]]
ParlaMint-IT_2015-04-08-LEG17-Sed-424.u24	Signor Presidente, signor Vice Ministro, signori rappresentanti del Governo, onorevoli colleghi, credo che questo dibattito debba essere utilizzato per dare un contributo migliore ad una riforma che ha una funzione fondamentale, un ruolo centrale nel vasto programma di riforme che il Governo e la maggioranza stanno portando avanti in relazione alla sfida finalizzata alla modernizzazione del nostro Paese. Alcuni interventi mi sono parsi obiettivamente troppo limitati nel voler puntualizzare o rappresentare interessi specifici rispetto ad un tema che pure è importante, ma che qui rappresenta in maniera evidente un primo passo rispetto al riordino delle forze di polizia. Credo corra l'obbligo di ringraziare innanzitutto il Governo, per il coraggio e la determinazione nel portare avanti questa riforma, che potremmo definire la riforma delle riforme per la funzione e l'importanza che riveste la pubblica amministrazione e per il livello di inefficienza ed inadeguatezza, seppure con le dovute eccezioni, che oggi essa rappresenta in termini reali e nel sentimento del nostro Paese. Un ringraziamento particolare va alla Commissione ed al relatore, che hanno dato un contributo importante per migliorare il testo del Governo. Che cosa hanno in comune il Ministero dell'interno, il Comune di Milano, l'Istituto nazionale di previdenza sociale o l'Istituto autonomo case popolari di Trapani? Sono organizzazioni legate tra loro da uno scopo comune, ovvero quello di consentire alla nostra Repubblica di raggiungere i suoi obiettivi costituzionalmente individuati quali il mantenimento dell'ordine e della sicurezza pubblica (il Ministero dell'interno), la raccolta di contributi e l'erogazione di prestazioni sociali (l'INPS), la realizzazione di case popolari e la loro assegnazione a persone non abbienti (l'Istituto autonomo case popolari). Ancora, queste organizzazioni hanno ruoli ben definiti e complementari tra loro e, secondo le varie norme regolatrici, debbono agire in modo congruo rispetto agli scopi assegnati e, soprattutto, hanno bisogno di risorse economiche per poter funzionare. La riforma quindi va a toccare l'organizzazione della pubblica amministrazione con l'obiettivo di razionalizzare, efficientare e modernizzare la stessa in modo da produrre un elemento di forte avanzamento del nostro sistema Paese e, nel contempo, di ottenere un risparmio di spesa pubblica proprio agendo nel campo delle inefficienze. Ritengo pertanto che questa occasione vada colta in tutt'altra maniera. Naturalmente stanno sullo sfondo, come ha ricordato il relatore, senatore Pagliari, altri provvedimenti fondamentali per il cambiamento di paradigma della nostra pubblica amministrazione: ad esempio, l'azione amministrativa o il sistema dei controlli. In particolare, nell'azione amministrativa abbiamo la necessità di superare una concezione profondamente stratificata nella nostra pubblica amministrazione: quella di privilegiare il formalismo degli atti come strumento per poter meglio rispondere all'esigenza di imparzialità e di buon andamento della pubblica amministrazione. In realtà, nel corso degli anni, tale approccio è degenerato, con varie inefficienze, prendendo il posto di quello che deve invece essere l'obiettivo dell'azione amministrativa, ossia il risultato al servizio dei cittadini e delle imprese. L'insieme delle organizzazioni che nel linguaggio quotidiano vengono individuate con l'espressione di amministrazioni pubbliche rappresenta, all'interno della Repubblica italiana, la parte numericamente preponderante sul resto e capillarmente e costantemente presente nella vita quotidiana dei cittadini. È ad essa che giorno per giorno si rivolgono il cittadino o l'impresa, per poter usufruire di quei servizi pubblici che rappresentano l'elemento fondante della nostra comunità. Il processo di riforma delle amministrazioni pubbliche ovvero di quell'insieme articolato di organizzazioni costantemente presenti nella nostra vita quotidiana, rappresenta quindi un passaggio fondamentale per la modernizzazione del nostro Paese o meglio, richiamando le parole del presidente della BCE Mario Draghi, una riforma di sistema con ampi potenziali di crescita per l'economia italiana, la cui attuazione può garantire una crescita del nostro prodotto interno lordo indispensabile per consentire all'Italia di rimanere ben agganciata ai vagoni di testa del treno europeo. Con la legge delega oggi in discussione si affronta il disegno organizzativo delle amministrazioni pubbliche, rendendolo predeterminato, stabile e certo. Conseguentemente, si agisce sull'entità dei mezzi patrimoniali e finanziari necessaria per poterlo far funzionare e sulle risorse umane, che con la loro opera al servizio degli apparati consentono al tutto di poter funzionare. Infine, si rinnovano gli strumenti giuridici ovvero sulle attività giuridicamente rilevanti, che consento alle amministrazioni pubbliche di raggiungere gli obiettivi propri attraverso schemi di comportamento legalmente precostituiti e coerenti con i tempi moderni. Ci sono molte norme che meritano di essere sottolineate, come ben ha fatto il senatore Pagliari nella sua relazione; mi limiterò a citarne alcune che mi sembrano molto importanti. Tra i tanti aspetti della riforma credo sia utile richiamare i punti salienti contenuti già nell'articolo 1, che introduce la cittadinanza digitale e che pone le premesse per un diverso rapporto tra cittadini e pubbliche amministrazioni, abbattendo le barriere fisiche dell'accesso alla pubblica amministrazione. Con i decreti delegati il Governo dovrà definire il livello minimo di qualità dei servizi on line assicurando a tutti i cittadini l'accesso Internet a tutti gli uffici pubblici, dalle scuole alle ASL; ridefinire il sistema pubblico di identità digitale volto a consentire l'accesso a qualunque servizio con un solo PIN, universalmente accettato in modo che il cittadino possa autenticarsi una sola volta presso uno dei gestori di identità digitale ed utilizzare tale autenticazione con qualunque erogatore di servizi on line, pubblico e privato, italiano e dell'Unione europea. Una vera rivoluzione. Si affronta in modo organico il problema della dirigenza pubblica con nuove regole per l'accesso e l'uscita. Si interviene sull'accesso alla dirigenza riconfermando il principio costituzionale dell'obbligo del concorso. I nuovi dirigenti delle amministrazioni pubbliche saranno i soli a dover rispondere della gestione e ci sarà un solo ruolo, niente più fasce; incarichi di massimo tre anni rinnovabili una sola volta. La contendibilità della dirigenza è indispensabile, come un ulteriore elemento che viene affrontato - cerco di concludere perché il tempo sta per scadere - con la legge delega è l'annoso problema delle società partecipate dello Stato, delle Regioni e degli enti territoriali che, come confermato anche dal rapporto Cottarelli, rappresenta uno degli aspetti più critici sul versante sia finanziario che organizzativo dell'intera amministrazione pubblica. Da questo punto di vista è fondamentale - ho anche presentato un emendamento in questo senso - garantire al massimo la concorrenzialità e la contendibilità dei servizi pubblici locali, perché questo è un elemento che libera risorse, che dà opportunità di un migliore servizio a un minor costo per i cittadini. Si affronta inoltre con coraggio il tema del riordino, come dicevo, del sistema dei servizi pubblici locali, ed è da sottolineare la disciplina sulle attività non assoggettate ad autorizzazione preventiva, che fa chiarezza su tutte le attività che possono iniziare con una semplice comunicazione da parte dei privati e delle imprese, semplificando la vita ai cittadini, consentendo, quindi, di liberare quelle risorse e quelle energie di un nostro sistema di impresa che, nonostante l'arretratezza della pubblica amministrazione, è competitivo su tutti i mercati internazionali. Nell'ottica di questa riorganizzazione vi sono altre norme importanti di razionalizzazione e soppressione di uffici ministeriali, con funzioni che si sovrappongono a quelle delle Authority esistenti. Concludo con una citazione del professore Massimo Saverio Giannini, che già nel 1979 ammoniva il legislatore italiano ad intervenire ricordando che vi sono molte cause, talune anche assai lontane, che hanno concorso a produrre l'attuale situazione di grave disfunzionamento delle amministrazioni pubbliche, globalmente prese, e a suscitare per più parti di esse angoscianti preoccupazioni di ingovernabilità. Tuttavia, è opportuno in questo momento che di queste cause ci si occupi, onde non si ceda all'insidia di turbare il decidere disperdendosi per itinerari collaterali che potrebbero divenire recriminatori, ed oltre tutto quasi sempre sospetti di essere facili e gratuiti. Saggezza imporrebbe che si considerasse chiuso il passato e aperto il solo provvedere al futuro. [[Applausi dal Gruppo PD]] [[PRESIDENTE. È iscritta a parlare la senatrice Bonfrisco. Ne ha facoltà.]]
ParlaMint-IT_2015-04-08-LEG17-Sed-424.u25	Signor Presidente, la ringrazio per avermi dato la possibilità di poter manifestare in quest'Aula il nostro forte disappunto per un provvedimento che porta con sé lo scioglimento di quel Corpo forestale dello Stato, così come lei ha così ben illustrato nel suo intervento. Mi corre, però, anche l'obbligo di precisare meglio alcune valutazioni che in quest'Aula sono state fatte recentemente dal collega Giovanardi, quando, riferendosi all'antropizzazione delle nostre montagne in particolare, stabilisce che lì c'è un problema tra uomini e animali che va risolto a favore degli uomini e non a favore di un equilibrio e di una biodiversità che comprenda la convivenza più serena possibile tra uomini e animali. Ebbene, chi in montagna ci vive, ne conosce i veri problemi, che sono legati solo in parte alle considerazioni del senatore Giovanardi, e sa che in larga parte sono legati al fatto che in questi anni non siamo stati capaci di assicurare a quei piccoli Comuni, che sono le istituzioni organizzate sulle montagne, la capacità e la possibilità di garantire alcuni servizi. Nella politica dei tagli dei trasferimenti agli enti locali, infatti, sono proprio questi i Comuni che soffrono maggiormente, perché, nonostante il loro virtuosismo finanziario, non riescono più a garantire quel livello di servizi che negli anni passati ha reso più facile la vita nei loro territori. Vengo però subito al cuore della questione: nella nostra difesa del Corpo forestale dello Stato, c'è anche quella di un'idea di Paese e di territorio dove la convivenza tra uomini e animali è virtuosa e fruttuosa per tutti. Spesso dimentichiamo che, con il consumo di suolo del nostro Paese e con l'antropizzazione esasperata, abbiamo invaso il territorio che era degli animali, non viceversa. Da qui discendono spesso le tante polemiche, come quelle che abbiamo tristemente registrato nel caso degli orsi sulle montane nel Trentino o dei lupi su quelle veronesi, ma non solo. Ritengo che il ruolo del Corpo forestale dello Stato possa svolgere proprio lì una delle sue funzioni più importanti, per aiutare e far crescere la cultura della convivenza tra uomo e animale in una coscienza unica della biodiversità che va garantita ai territori. In Europa ospitiamo il 30 per cento delle specie animali dell'intero continente ed il 50 per cento invece della popolazione vegetale. Abbiamo forse più responsabilità di altri nel preservare i nostri territori e nel sostenere le nostre economie - quelle rurali e quelle della montagna, che hanno grandissime difficoltà - con politiche intelligenti, che aiutino quelle comunità a mantenere il loro ruolo e la loro presenza su quei territori - il cui abbandono è senz'altro un grave rischio - ma secondo una coscienza moderna dell'equilibrio tra uomo e animale, che deve trovare una sua nuova sintesi. Mi pare che stiamo abbandonando sempre più convintamente vecchi luoghi comuni che hanno visto lo sfruttamento dell'animale a favore di una cultura moderna dell'utilizzo all'interno del sistema economico anche della forza degli animali, per una mentalità che si dirige sempre più verso il loro rispetto. L'indignazione che proviamo di fronte ad alcuni fenomeni che spesso salgono alla ribalta della cronaca, perché ci colpiscono con immagini cruente, la dice lunga: abbiamo una sensibilità ed un'attenzione a tutto questo, ma dobbiamo trovare il modo giusto ed il punto di equilibrio corretto tra le esigenze dell'economia, delle comunità e degli animali. Spero dunque che la difesa e la tutela del Corpo forestale dello Stato ci aiutino ancor di più in questo, perché sono dell'opinione che quella struttura che le istituzioni hanno pensato tanti, tanti anni fa debba essere potenziata e rafforzata, non svilita ed assorbita in un ruolo magari solo amministrativo, che non ci aiuterebbe in quel percorso. Ascrivo al merito di Michela Vittoria Brambilla la capacità di portare all'interno della cultura del centrodestra il rispetto e l'amore per gli animali. Penso che ciò interpreti un sentimento diffuso, molto diffuso, tra milioni di cittadini e di elettori, che, anche sulla base di questo aspetto, probabilmente formano la loro opinione, il loro giudizio e il loro voto: a loro non voglio dunque mancare di rispetto. [[Applausi dal Gruppo FI-PdL XVII]] [[PRESIDENTE. È iscritto a parlare il senatore Vaccari. Ne ha facoltà.]]
ParlaMint-IT_2015-04-08-LEG17-Sed-424.u26	Signor Presidente, vorrei svolgere soltanto qualche considerazione rispetto al provvedimento al nostro esame, ringraziando innanzitutto il relatore, senatore Pagliari, la 1ᵃ Commissione affari costituzionali e la ministra Madia anche per il lavoro di integrazione e di modifica del testo fatto durante l'esame in Senato. Quello al nostro esame è un provvedimento importante per il Paese, perché riguarda una parte fondamentale dello Stato, che ha un rapporto diretto con i cittadini e le imprese, attraverso cui si misura anche la capacità dello Stato di corrispondere alle aspettative dei cittadini e di fornire servizi essenziali per la vita quotidiana. Si tratta dunque di un provvedimento che delega il Governo ad affrontare questioni decisive, che andranno attenzionate dal Parlamento, valutando i tempi e i contenuti dei decreti delegati. Il provvedimento si intreccia ad altre norme di recente approvazione: penso in particolare a quella sui reati ambientali, che l'Assemblea ha approvato pochi giorni fa, introducendo quattro nuovi delitti colposi contro l'ambiente. Penso dunque che, sul testo in esame, in particolar modo con riferimento alla revisione e al possibile accorpamento del Corpo forestale dello Stato ad altri corpi di polizia, si debba fare molta attenzione, perché, nel momento in cui andiamo ad attuare un assetto normativo come quello modificato di recente, abbiamo la necessità che il nostro Paese si doti di un sistema di controlli efficace: da un lato sul versante della polizia ambientale e dall'altro sul versante dei controlli amministrativi, legati anche al sistema delle agenzie ambientali, che la Commissione territorio, ambiente, beni ambientali del Senato sta esaminando e rivedendo, con un coordinamento maggiore in capo all'Istituto superiore per la protezione e la ricerca ambientale (ISPRA) e facendo riferimento, sul territorio, alle agenzie regionali per l'ambiente. Senza queste due "gambe" penso che l'attività di prevenzione, oltre che quella di controllo e di repressione, non funzionerebbe. Occorre allora, sicuramente, una riorganizzazione delle funzioni in capo al Corpo forestale dello Stato, ma non un suo accorpamento e un suo svilimento all'interno di altri corpi. In tanti anni di esperienza, il Corpo forestale dello Stato ha accumulato una specializzazione, che ha a che fare con le politiche ambientali e agricole e che fa riferimento a funzioni che ritengo essenziali: penso al controllo sul bracconaggio e sulla forestazione, al rapporto e agli accordi vigenti con il Ministero delle politiche agricole e con il Ministero dell'ambiente e al lavoro in atto con tante Regioni. Credo dunque che la delega contenuta nel provvedimento sia da monitorare e da precisare meglio, anche rispetto ai futuri decreti delegati. Abbiamo la necessità di costruire, nel nostro Paese, un sistema di polizia ambientale molto più efficace rispetto a quello che abbiamo oggi in essere, per riuscire a colpire la criminalità organizzata, per mantenere la gestione delle 140 aree protette in capo al Corpo forestale dello Stato e le oltre 1.300 persone alle loro dipendenze, che svolgono un'attività importante, che è quasi autofinanziata, così come è quasi autofinanziato il funzionamento del Corpo forestale dello Stato, al netto ovviamente degli stipendi. Stiamo parlando di un Corpo che gode di una fiducia molto ampia, soprattutto nei territori montani, come hanno detto altri colleghi; in generale oltre il 65 per cento dei cittadini pensa che il Corpo forestale dello Stato sia un riferimento importante e fondamentale. Per questa ragione, insieme ad altri colleghi, presenterò un ordine giorno che credo servirà a dare un indirizzo un po' più preciso, un po' più chiaro al Governo per la definizione delle funzioni, la sua riorganizzazione e soprattutto l'individuazione di un sistema nazionale di polizia ambientale che coinvolga, certo, le competenze di alta specializzazione che il Corpo è stato in grado di mettere a disposizione del nostro Paese, ma anche altri pezzi di amministrazione che svolgono funzioni analoghe: penso alle 2.800 unità di polizia provinciale che, ovviamente, possono integrarsi e intrecciare le loro attività e loro competenze; penso ai NOE dei Carabinieri e penso ad altri pezzi del nostro sistema che, in una diversa organizzazione, potrebbero anche costruire un argine molto più efficace contro i crimini ambientali. La seconda considerazione che voglio fare, se mi rimane il tempo, riguarda gli articoli del provvedimento che vanno a sottolineare e a individuare la rotazione dei dirigenti e il rinnovamento del personale dirigenziale della pubblica amministrazione, mettendo a disposizione dell'organo politico una maggiore responsabilità. Ecco: io credo che su questo occorra un'attenzione maggiore nell'applicazione della legge anticorruzione del 2011 che individuava nel segretario comunale un soggetto terzo in grado di svolgere la funzione di verifica degli atti, ma anche di sovrintendere all'applicazione di questa norma. Credo che, da questo punto di vista, il provvedimento possa precisare meglio, con i decreti delegati, il ruolo di anticorruzione che anche la pubblica amministrazione deve svolgere all'interno dei singoli territori. Per questa ragione credo che anche nella discussione serva introdurre una precisazione ulteriore. [[Applausi dal Gruppo PD.]] PRESIDENTE. Rinvio il seguito della discussione del disegno di legge in titolo ad altra seduta.
ParlaMint-IT_2015-04-08-LEG17-Sed-424.u27	[[Domando di parlare.]] [[PRESIDENTE. Ne ha facoltà.]] Signor Presidente, onorevoli senatrici e senatori, in queste ultime settimane l'ISIS ha moltiplicato ancora i suoi sforzi nella sua tanto vasta quanto folle politica del terrore, come dimostrano gli eventi al museo nazionale del Bardo a Tunisi, con le uccisioni di personale locale e di turisti, l'affiliazione di Boko Haram e Al Quaeda all'organizzazione del terrore e le brutalità perpetrate in Nord Africa. Alle barbarie nei confronti di bambini, donne e uomini si aggiunge la distruzione del patrimonio archeologico. Sono le molteplici e spaventose facce di una stessa medaglia. Circa un mese fa, dopo un intervento in Aula come quello odierno, incentrato sul patrimonio artistico e archeologico iracheno, ho redatto un'interrogazione cui molti dei miei colleghi hanno aderito e che dovrebbe ricevere risposta da parte del Ministro in Commissione esteri. Un breve aggiornamento, però, già si richiede, perché in queste poche settimane altri fatti incresciosi si sono verificati. Nonostante siano state smentite tramite analisi di immagini satellitari le apocalittiche distruzioni complete, tramite dinamite e bulldozer, dei siti di Nimrud, Khorsabad, Ninive e Hatra, tuttavia ingenti danni sono stati fatti e stanno per essere messi in atto in questi centri da parte del califfato. L'ultimo video in questa galleria dell'orrore mostra la distruzione delle decorazioni architettoniche e di numerose statue presenti sul sito di Hatra, databili al secondo, terzo secolo dopo Cristo. I miliziani dell'ISIS, sotto la spinta di una nuova iconoclastia, hanno usato mazze di acciaio come per lo scempio compiuto al museo di Mosul, per distruggere mensole, cocci, maschere e statue che si erano conservate per più di 1.500 anni. Infine, le statue e le maschere di pietra poste troppo in alto sono state sfregiate da colpi di kalashnikov in modo che nulla che possa richiamare gli antichi idoli possa resistere nella memoria. L'UNESCO e le varie organizzazioni mondiali urlano indignate, tramite i loro comunicati, il dolore dell'intero mondo che però spesso viene dimenticato. L'interrogazione 3-01751 , presentata da più di cinquanta senatori ormai più di due settimane fa, aveva importanza già allora, ma di settimana in settimana il suo valore, ahimè, sfortunatamente cresce e il pericolo è che aumenti ancora nelle prossime settimane e nei prossimi mesi, a seguito degli interventi terroristici e di distruzione dell'ISIS. In conclusione, mi permetto di sollecitare la risposta alla suddetta interrogazione, perché fornire un riscontro ai nostri interrogativi ed alle proposte lì riportate è sempre più necessario, viste le pressanti richieste e riflessioni che ci impone, ahimè, la velocità degli eventi e della politica estera. [[Applausi dal Gruppo PD.]]
ParlaMint-IT_2015-04-08-LEG17-Sed-424.u28	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna. Ricordo che il Senato tornerà a riunirsi in seduta pubblica oggi, alle ore 16,30, con lo stesso ordine del giorno. La seduta è tolta (ore 13,01).
