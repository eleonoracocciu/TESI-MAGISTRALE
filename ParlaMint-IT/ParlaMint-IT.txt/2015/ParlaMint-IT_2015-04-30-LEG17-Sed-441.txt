ParlaMint-IT_2015-04-30-LEG17-Sed-441.u1	La seduta è aperta (ore 16). Si dia lettura del processo verbale. LUCIDI, f.f. segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2015-04-30-LEG17-Sed-441.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2015-04-30-LEG17-Sed-441.u3	L'ordine del giorno reca lo svolgimento di un'interpellanza e di interrogazioni. Saranno svolte per prime l'interpellanza 2-00244 , con procedimento abbreviato, ai sensi dell'articolo 156- bis del Regolamento, e le interrogazioni 3-01657 , 3-01746 e 3-01885 sul piano di razionalizzazione di Poste italiane SpA. Ha facoltà di parlare la senatrice Favero per illustrare tale interpellanza.
ParlaMint-IT_2015-04-30-LEG17-Sed-441.u4	Grazie, signora Presidente, e grazie al sottosegretario De Filippo. L'interpellanza parte da una problematica evidenziata il 2 febbraio 2015, quando la direzione della filiale di Poste italiane di Biella comunica al sindaco della città capoluogo, ai sensi dell'articolo 5 della delibera AGCOM del 26 giugno 2014, che, al fine di adeguare l'offerta all'effettiva domanda dei servizi postali nel territorio comunale, in ottemperanza all'articolo 2, comma 6, del vigente contratto di programma 2009-2011, con decorrenza dal 13 aprile 2015, si sarebbe proceduto alla chiusura degli uffici postali di Biella 2 e di Favaro, una frazione del Comune che sorge a 800 metri sul livello del mare, e di Oropa, che è un sito inserito in quelli protetti dall'UNESCO ed è il santuario mariano più famoso tra quelli montani. Gli interventi sarebbero stati adottati nel rispetto dei parametri di presenza dei punti di accesso alla rete postale universale sul territorio nazionale che reca i criteri di distribuzione dei punti di accesso alla rete postale pubblica come integrato dalla delibera AGCOM già menzionata e comunicata all'autorità di regolamentazione di settore ai sensi dell'articolo 7, comma 1 della medesima delibera. Secondo alcuni articoli di stampa locale e secondo quanto da me direttamente appreso successivamente sarebbero numerosi gli uffici postali (c'è un elenco di tutti quelli che si trovano in zone montane, collinari e anche in territori disagiati) ad essere ulteriormente interessati dal piano di riorganizzazione di Poste italiane. Questa notizia ha recato sconcerto e preoccupazione tra la cittadinanza italiana, a causa dello specifico contesto territoriale biellese e della grave crisi economica che colpisce il territorio. Tale decisione rischia infatti di creare ulteriori disagi tra la popolazione e di ledere gli standard di qualità sul territorio del servizio postale universale secondo quanto previsto dalla normativa di legge in tema di servizi pubblici e dalla Carta della qualità del servizio postale universale. Questo piano di organizzazione su tutto il territorio nazionale di Poste italiane interesserebbe circa 450 uffici postali destinati alla chiusura e altri 600 a rischio di ridimensionamento degli orari, per un totale di circa 1.000 interventi. Questo progetto, a parere dell'interpellante, rischia di penalizzare fortemente parte del territorio italiano, soprattutto nelle zone montane e rurali, che caratterizzano prevalentemente alcune Regioni come il Piemonte, con pesanti ricadute sugli utenti e sui livelli occupazionali. Si consideri inoltre che, in una nota del presidente AGCOM del 22 gennaio 2015, è stata ribadita, pur in un contesto di doveroso contenimento dell'onere del servizio postale universale e di necessaria razionalizzazione, l'attenzione da parte dell'Autorità verso la situazione delle aree geografiche più remote del territorio nazionale: le zone rurali, montane e le isole minori. Come riportato nella medesima nota, nel modificare i criteri di distribuzione degli uffici postali è stato ritenuto opportuno inserire specifici divieti di chiusura di quegli uffici che servono gli utenti che abitano nelle zone remote e disagiate del Paese, anche a fronte di volumi di traffico molto bassi e di alti costi di esercizio. Infine, la nota riportava l'obbligo, presente nella delibera, di avviare con congruo anticipo con le istituzioni locali le misure di razionalizzazione e ciò per avviare un confronto sulla possibilità di limitare i disagi per le popolazioni interessate individuando soluzioni alternative. Ho presentato quindi questa interpellanza, lo scorso 11 febbraio, per sapere la posizione del Governo sulla situazione, se tali interventi di Poste italiane sull'intero territorio nazionale siano effettivamente coerenti con i criteri di distribuzione dei punti di accesso alla rete postale pubblica, previsti dal decreto ministeriale del 7 ottobre 2008 e se il Ministero non ritenga opportuno, con atti di propria competenza, garantire ai cittadini il servizio universale delle comunicazioni postali, evitando che vengano disattesi gli obblighi imposti al fornitore del servizio dalla normativa e dal contratto di servizio, attraverso la chiusura e il ridimensionamento degli uffici postali territoriali del Paese. Infine, per quanto riguarda nello specifico il territorio piemontese e biellese, si chiede se corrisponde al vero la notizia relativa alla chiusura e alla riduzione dell'orario settimanale di diversi uffici postali locali, in aggiunta a quelli indicati da Poste italiane nella comunicazione del 2 febbraio 2015 e se si intenda intervenire per evitare i previsti disagi che si creerebbero in seguito a tali interventi tra la popolazione biellese e piemontese, che non tutelano e valorizzano il pubblico servizio presso località classificate come montane, come Oropa; sito ampiamente ricettivo dove - per citare dei numeri - si registrano 20.000 pernottamenti e 500.000-800.000 visitatori ogni anno. Da quando ho presentato un'interpellanza, per la cui risposta dovrebbe intercorrere un tempo inferiore (quindici giorni), il quadro della situazione è sicuramente mutato. Infatti, lo scorso 19 febbraio vi è stato un incontro tra la Conferenza Stato-Regioni e i rappresentati dell'ANCI con il presidente e l'amministratore delegato di Poste italiane sul piano industriale del gruppo, al termine del quale, il presidente Chiamparino ha evidenziato la disponibilità di Poste italiane ad accompagnare l'applicazione del piano industriale anche con incontri regionali e locali e la possibilità di gestire anche alcune eccezioni. A ciò è seguito l'annuncio, il 18 marzo scorso, che l'azienda procederà all'attuazione del piano di razionalizzazione solo dopo aver completato il dialogo avviato con le Regioni, per l'analisi di dettaglio dei territori, seguendo le indicazioni del Ministero dello sviluppo economico atte al coinvolgimento delle istituzioni locali. C'è poi stato un ulteriore passo, il 9 aprile, in cui il Senato ha approvato mozioni sul piano di razionalizzazione di Poste italiane, che impegnano il Governo a diverse misure. Ho poi approfondito la questione, con una ulteriore interrogazione, perché i problemi purtroppo si sono sommati e dunque vorrei fare un brevissimo richiamo alla possibile adozione del modello di recapito a giorni alterni degli invii postali rientranti nel servizio universale, che è l'ultima proposta di Poste italiane. Lo dico in anticipo: secondo tutti coloro che hanno sottoscritto l'interpellanza, ciò non si addice al modello proposto da Poste italiane, essendo applicato al 65,8 per cento dei Comuni italiani - ovvero la grande maggioranza degli stessi - rendendo quindi questa deroga una regola strutturale. Infine, il criterio della densità, che dovrebbe essere di tutela, dei 200 abitanti per chilometro quadrato, di fatto comporterebbe una riduzione del servizio postale in zone già poco servite da infrastrutture di genere diverso, come il servizio di banda larga, la rete di telecomunicazione cellulare, il segnale televisivo del digitale terrestre, che non arriva. Se in questi siti, nelle isole minori, nei Paesi collinari o disagiati, o nelle zone montane andiamo a togliere la possibilità di interazione con un ufficio così importante, che spesso, insieme alla caserma dei carabinieri e alla scuola è l'unico segnale di presenza delle istituzioni, ci sono dei grossi problemi. Con l'interpellanza e le interrogazioni successive intendiamo dunque sollecitare Poste italiane, affinché venga pubblicata quanto prima la lista dei Comuni interessati dal piano proposto dall'azienda, compresi quelli che interessano il territorio piemontese, in cui sarebbero coinvolti circa 900 enti locali - l'ossatura italiana è fatta dai piccoli enti locali - e chiedere quali azioni intenda intraprendere per evitare la lesione del diritto di accesso dei cittadini al servizio universale postale, nelle piccole realtà, soprattutto montane e insulari, che si verrebbe a creare anche a causa dell'applicazione del modello di recapito a giorni alterni degli invii postali, che si assomma alla chiusura di molti uffici postali territoriali. PRESIDENTE. Il rappresentante del Governo ha facoltà di rispondere congiuntamente all'interpellanza testé svolta e alle interrogazioni.
ParlaMint-IT_2015-04-30-LEG17-Sed-441.u5	In via preliminare, occorre premettere che il settore postale, a livello nazionale e comunitario, è stato interessato negli ultimi anni da profondi cambiamenti, che hanno riguardato il contesto normativo e, in particolare, il passaggio delle funzioni di regolamentazione e di vigilanza dal Ministero dello sviluppo economico all'Autorità per le garanzie nelle comunicazioni, per effetto del decreto-legge del 6 dicembre 2011, n. 201, convertito nella legge del 22 dicembre 2011, n. 214. Si sono verificati, inoltre, notevoli mutamenti concernenti la concorrenza e l'evoluzione delle esigenze dell'utenza verso una significativa differenziazione dell'offerta dei servizi. In tale ambito, la fornitura del servizio universale presenta problematiche relative a particolari condizioni demografiche e territoriali, caratterizzate da vaste zone di difficile accessibilità e a scarsa densità abitativa. Il contratto di programma vigente tra il Ministero e Poste italiane prescrive all'articolo 2, comma 6, che quest'ultima trasmetta all'Autorità per le garanzie nelle comunicazioni (AGCOM), con cadenza annuale, l'elenco degli uffici postali e delle strutture di recapito che non garantiscono condizioni di equilibrio economico e, contestualmente, il piano di intervento per la progressiva razionalizzazione della loro gestione. L'Autorità, nell'esercizio dei propri poteri di vigilanza, svolge un'attività di valutazione del piano di razionalizzazione della gestione degli uffici postali, al fine di verificarne la conformità ai criteri di distribuzione dei punti di accesso alla rete postale. Su tale aspetto, si evidenzia che l'AGCOM, con delibera n. 342 del 2014, recante «Punti di accesso alla rete postale: modifica dei criteri di distribuzione degli uffici di Poste italiane», ha integrato i criteri di distribuzione degli uffici postali di cui all'articolo 2 del decreto ministeriale 7 ottobre 2008, attraverso l'introduzione di specifiche garanzie a tutela degli utenti, in particolare per coloro che si avvalgono degli uffici postali ubicati in comunità montane e nelle isole minori. Il contratto di programma, inoltre, consente a Poste italiane, previo accordo con le autorità locali, di garantire una presenza più articolata nelle aree territoriali disagiate. Si auspica, quindi, nel rispetto delle esigenze dell'utenza, la massima concertazione tra Poste italiane e le amministrazioni locali. Tale impegno è stato, peraltro, evidenziato anche durante l'incontro del 12 febbraio scorso avuto con l'amministratore delegato di Poste italiane ed il presidente dell'AGCOM. Al riguardo si fa presente che il 6 febbraio 2015 abbiamo inviato una lettera all'amministratore delegato di Poste italiane Francesco Caio e al presidente dell'Autorità per la garanzia nelle comunicazioni Angelo Cardani per sollecitare un incontro per valutare quanto fosse opportuno fare nel rispettivo ambito di competenza. L'incontro si è tenuto al Ministero dello sviluppo economico il 12 febbraio. L'amministratore delegato di Poste italiane - pur ammettendo qualche problema di comunicazione del piano - ha escluso un impatto occupazionale e una riduzione dei servizi ai cittadini e ha ribadito che i tagli degli uffici previsti nel 2015 sono compatibili con i criteri fissati dalla delibera AGCOM di agosto 2014. Tale dichiarazione è stata poi confermata dalla stessa AGCOM, alla quale spetta verificare il rispetto degli obblighi del piano annuale fissati dal decreto 7 ottobre 2008 sulla distribuzione degli uffici postali sul territorio. Su nostra richiesta, Poste italiane, con lettera del 7 aprile 2015, ha accettato di sospendere l'attuazione del piano di razionalizzazione, originariamente prevista per il 13 aprile 2015, al fine di garantire un maggior coinvolgimento degli enti locali e dei loro amministratori, in modo da tener effettivo conto delle esigenze dei cittadini, con particolare attenzione alle fasce più deboli, e delle specifìcità dei territori. L'azienda si è inoltre impegnata a spiegare come servizi innovativi assicureranno la tutela del servizio universale a tutti i cittadini. Per completezza di informazione si rappresenta che l'Autorità per le garanzie nelle comunicazioni, sentita al riguardo, ha evidenziato che al fine di consentire una valutazione più puntuale dell'impatto del suddetto piano sulla popolazione locale, nonché l'eventuale individuazione di soluzioni alternative più rispondenti allo specifico contesto territoriale, l'articolo 5 comma 1 della citata delibera n. 342 del 2014 ha previsto l'obbligo di notifica preventiva ai sindaci dei Comuni interessati almeno sessanta giorni prima della data prevista di attuazione dell'intervento. La stessa Autorità ha altresì assicurato che proseguirà nell'attività di vigilanza, provvedendo a verificare la legittimità, sotto il profilo della coerenza con la normativa vigente, delle chiusure o delle rimodulazioni orarie degli uffici postali contenute nel piano comunicato da Poste italiane SpA. Ciò premesso, per quanto concerne in particolare la Regione Piemonte, di interesse della senatrice Favero, la predetta società ha precisato che, rispetto ai 1.412 uffici postali retail attualmente operativi, 89 dei quali aperti anche il pomeriggio, e ai 20 uffici Posteimpresa, sono stati inseriti nel piano 40 interventi di chiusura e 134 interventi di rimodulazione delle giornate di apertura. Nel territorio regionale, peraltro, sono presenti 399 sportelli automatici ATM, dei quali 390 attivi ventiquattro ore su ventiquattro. Per quanto riguarda la provincia di Biella, di interesse della senatrice Favero, a fronte degli 89 uffici postali al momento attivi, tre dei quali aperti in modalità di doppio turno, e ai due uffici Posteimpresa, risultano inseriti nel piano sette interventi di chiusura e 16 interventi di rimodulazione oraria. In tale territorio sono presenti 16 sportelli automatici ATM, attivi ventiquattro ore su ventiquattro. Per quanto concerne l'ufficio postale Oropa, di interesse della senatrice Favero, Poste italiane ha evidenziato che lo stesso non è l'unico del territorio comunale, essendo Oropa frazione di Biella. Quest'ultimo, che non è un Comune al contempo né rurale né montano, ha al momento a disposizione 10 uffici retail e quattro sportelli automatici ATM, attivi ventiquattro ore su ventiquattro. La società ha infine indicato che gli altri uffici postali situati a minore distanza dall'ufficio Oropa sono: gli uffici Pollone e Pralungo, entrambi aperti sei giorni a settimana con orario antimeridiano, l'ufficio Cossila aperto tre giorni a settimana e l'ufficio Occhieppo Superiore aperto sei giorni a settimana con orario antimeridiano e dotato di sportello automatico ATM, fruibile ventiquattro ore su ventiquattro. Per quanto riguarda il territorio umbro di interesse dei senatori Lucidi e Ginetti, Poste italiane ha evidenziato che rispetto ai 262 uffici postali operativi, dei quali 24 attivi in modalità di doppio turno e quattro Posteimpresa, sono stati inseriti nel piano 15 interventi di chiusura e 18 di rimodulazione delle giornate di apertura. Nel medesimo territorio risultano altresì presenti 146 sportelli automatici (ATM) di cui 137 attivi ventiquattro ore su ventiquattro. In merito al terzo quesito posto dal senatore Lucidi si ricorda che la succitata delibera 342 dell'AGCOM prevede criteri ancora più stringenti che hanno evitato la programmazione della chiusura di circa 500 uffici postali, sulla base della distanza massima per percentuale di popolazione nazionale residente e della presenza percentuale degli uffici postali sul totale dei comuni italiani. Per quanto concerne il territorio abruzzese di interesse della senatrice Pezzopane, la società ha segnalato che, rispetto ai 483 uffici postali attualmente operativi, dei 53 attivi in modalità doppio turno sono stati inseriti nel piano 19 interventi di chiusura e 35 di rimodulazione delle giornate di apertura. Sul territorio sono presenti altresì 245 sportelli automatici (ATM) di cui 236 attivi ventiquattro ore su ventiquattro. In ogni caso, Poste italiane ha assicurato che tutti gli interventi inseriti nel piano risultano essere pienamente rispettosi della normativa sopra menzionata e che l'attuazione degli stessi avverrà solo dopo aver completato il dialogo avviato con tutte le istituzioni locali. La predetta società ha ribadito, infine, che i suddetti interventi non implicheranno alcuna criticità gestionale, mantenendo gli attuali livelli di servizio senza generare alcuna problematica di tipo occupazionale. Per completezza di informazione si rappresenta che l'Autorità per le garanzie nelle comunicazioni, sentita al riguardo, ha evidenziato che al fine di consentire una valutazione più puntuale dell'impatto del suddetto piano sulla popolazione locale, nonché l'eventuale individuazione di soluzioni alternative più rispondenti allo specifico contesto territoriale, ai sensi dell'articolo 5, comma 1, della citata delibera n. 342 ha previsto l'obbligo di notifica preventiva ai sindaci dei Comuni interessati almeno sessanta giorni prima della data prevista di attuazione dell'intervento. La stessa Autorità ha, altresì, assicurato che proseguirà nell'attività di vigilanza provvedendo a verificare la legittimità, sotto il profilo della coerenza con la normativa vigente, delle chiusure o delle rimodulazioni orarie degli uffici postali contenute nel piano comunicato da Poste italiane SpA e delle quali vengono segnalate puntuali e circostanziate violazioni.
ParlaMint-IT_2015-04-30-LEG17-Sed-441.u6	[[Domando di parlare.]] [[PRESIDENTE. Ne ha facoltà.]] Signora Presidente, signor Sottosegretario, ringrazio il Governo per essere qui oggi a rispondere alle nostre interrogazioni. Al riguardo esprimo la mia parziale soddisfazione. Infatti, se da una parte colgo, come aspetto positivo, l'intervento del Governo a seguito della pressione massiccia da parte di tanti Comuni e della stessa Associazione nazionale dei Comuni - pressione che ha portato a chiedere la sospensione del piano, che altrimenti sarebbe partito il 13 aprile, con danni significativi e consistenti sul territorio - dall'altra, mi sembra di capire che, da parte dell'amministratore delegato di Poste italiane, dottor Francesco Caio, e comunque da parte della struttura di Poste italiane, permanga interamente l'intenzione di sottoporre il territorio della nostra Regione (come quelli di altre Regioni italiane sollecitate in termini di numeri e quantitativi da altri colleghi), alle direttive contenute nel piano, che permane nella sua interezza. Nella sostanza, le Poste ci hanno detto che ascolteranno le istanze del territorio e che non faranno nulla prima di averlo sentito, ma una volta sentito si procederà. Non mi sembra proprio un atteggiamento corretto nei confronti del territorio, inteso come Paese, e soprattutto delle istituzioni locali che lo rappresentano. Infatti, ascoltare il territorio, i sindaci e le amministrazioni locali dovrebbe comportare quantomeno l'apertura di un tavolo di confronto in cui sia possibile trovare eventualmente soluzioni alternative. Mi riferisco in particolare alla mia Regione, dove verrebbero soppressi 19 sportelli di cui sette in Provincia di Teramo, quattro in Provincia di Chieti, due in provincia di Pescara e un alto numero in Provincia dell'Aquila, che non solo è una Provincia tutta montana, ma è anche una Provincia terremotata che sta faticosamente cercando di uscire da una situazione di grave disagio economico e sociale e di emarginazione. In particolare di queste sei, quattro ricadono proprio nel Comune de L'Aquila, nelle zone più disagiate e colpite dal sisma: una a Sulmona e l'altra a Oricola. Indubbiamente i numeri delle utenze di questi territori avranno indotto Poste italiane a prendere dei provvedimenti, ma è evidente che essi produrranno indubbiamente ulteriori disagi ai piccoli centri abitati, soprattutto alla popolazione anziana, e l'ulteriore abbandono delle zone montane e collinari. Essendo stata un'amministratrice locale, in altro periodo riuscii a sventare con Poste italiane la chiusura di alcuni uffici attraverso una trattativa in cui lo stesso ente locale metteva a disposizione uffici non utilizzati per le proprie funzioni; inoltre, riuscimmo a risolvere alcuni problemi attraverso i sistemi mobili di camper che comunque coprivano tutto il territorio. Pertanto, nel dichiararmi parzialmente soddisfatta, invito il Governo, in questo confronto con l'ANCI, a trovare, nei territori ove si intende sopprimere l'ufficio delle poste, soluzioni alternative.
ParlaMint-IT_2015-04-30-LEG17-Sed-441.u7	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il rappresentante del Governo per la risposta, che, però, mi vede parzialmente soddisfatto. Ritengo che da tutti noi siano state fornite informazioni importanti, tuttavia dobbiamo ripartire dalla natura di Poste italiane, ossia dal servizio che offre, e soprattutto dalla sua clientela storica, quella di origine. Stiamo parlando di un patrimonio nazionale, con un capitale che si aggira intorno agli oltre 300 miliardi di euro; quindi stiamo parlando di un ente veramente importante. Dobbiamo ripartire da qui per fare una valutazione e soprattutto per trovare delle linee guida che possano essere di indirizzo per il Governo nel controllo di una delle maggiori realtà economiche del nostro Paese. Abbiamo più o meno identificato i punti importanti. Segnalo alcuni elementi aggiuntivi. Innanzitutto, nel recente decreto salva Italia abbiamo imposto il versamento delle pensioni e degli stipendi vincolandoli a istituti bancari o Poste; questo ha aumentato notevolmente il servizio reso da questo istituto, incrementando anche la relazione con determinate categorie sociali, che - stanti anche le mozioni accolte il 9 aprile scorso - verranno tutelate adeguatamente. Stiamo parlando di pensionati, persone anziane, tutte le categorie più bisognose di attenzione. A fronte di questo, bisogna, però, segnalare alcuni elementi. Innanzitutto, vi è un pronunciamento della Commissione europea, che ha già bocciato parzialmente il piano di Poste: la parte che prevede la consegna della posta a giorni alterni è già stata bocciata dalla Commissione europea e questo, secondo me, è un dato importante, che pone l'accento sulla necessità di una revisione del piano. L'altro elemento secondo me importante è che vi siano stati dei rilievi da parte della Consob e che il Governo abbia accolto, nelle mozioni discusse a inizio mese, questi impegni. La Consob ha evidenziato un atteggiamento con profili di business da parte di Poste italiane, molto incentrato su attività e speculazioni finanziarie, che si discosta dalla sua natura originaria. Questi impegni dovranno essere in qualche misura rispettati, proprio perché inseriti in una mozione che impegna il Governo in tal senso. Uno degli altri elementi fondamentali riguarda il fatto che, a seguito dello sperato stop di attuazione del piano industriale di Poste, è iniziata una serie di tavoli di confronto con gli enti locali. È bene che le risultanze provenienti da questi tavoli - che, a leggere le cronache di stampa, sono abbastanza numerosi perché il tema è molto sentito - siano effettivamente tenute in conto. L'ANCI è convocata la prossima volta per il mese di giugno. Bisognerebbe dunque esercitare una pressione su Poste italiane affinché si attenga non solo agli esiti di questi tavoli, ma anche alla pianificazione, finché non si arrivi a una concertazione quanto più condivisa dagli enti locali. Per le altre questioni, soprattutto per quanto riguarda la mia Regione, l'Umbria, speriamo negli esiti di questa concertazione. Personalmente farò una pressione sulla mia Regione affinché porti tutte le motivazioni possibili per la difesa degli uffici inseriti in questo elenco per i quali è prevista la chiusura, che, tra Perugia e Terni, sono 15, più i 18 che sono in regime di orari di apertura alternati.
ParlaMint-IT_2015-04-30-LEG17-Sed-441.u8	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario, però anch'io, come i miei colleghi, mi devo dichiarare parzialmente soddisfatta per la risposta, che di fatto si limita a fotografare un programma di chiusure di uffici postali anche per la mia Regione, l'Umbria; essa però contribuisce al confronto politico su un tema così importante mettendo in evidenza che in effetti sono stati avviati dei tavoli di confronto e di dialogo tra le istituzioni locali, Comuni e Regioni, con Poste italiane. Tali tavoli stanno lavorando, e nel caso della Regione Umbria sono a conoscenza del fatto che è stato messo a disposizione un patrimonio immobiliare importante nelle aree a rischio chiusura, quindi c'è una massima disponibilità per evitare che in aree marginali si subisca un'ulteriore riduzione dei servizi essenziali, soprattutto quando sono definiti anche ad accesso universale, come lo è il servizio postale. Vorrei evidenziare che se il criterio adottato nel piano di razionalizzazione e riorganizzazione è prevalentemente, se non esclusivamente, quello della popolazione residente rispetto ai punti, l'Umbria ha un fattore di rischio notevole. Tale Regione ha infatti meno di 900.000 abitanti e la sua caratteristica è proprio quella di avere dei piccoli centri rurali. Tra l'altro, se prendo in considerazione tutto il processo di razionalizzazione che riguarda la presenza anche delle pubbliche amministrazioni nei territori, si rischia di impoverire Regioni che già presentano delle caratteristiche di rete di centri rurali. Ciò senza pensare ai Comuni montani che in una semplice cartina sono vicini alle grandi città, ma che in realtà, per la loro conformazione, si trovano a distanze significative, soprattutto per la popolazione anziana. Quindi, nel ringraziare per lo sforzo di controllo e di monitoraggio dell'AGCOM, che ha portato alla sospensione del programma di chiusura, siccome lei, Sottosegretario, fa riferimento nella sua risposta a una coerenza che verrà garantita dal piano con la normativa vigente, richiamo il Governo a un'altra coerenza, che è quella politica. Ricordo infatti l'impegno assunto in sede di audizione in 10ᵃ Commissione permanente del Senato da parte dello stesso amministratore delegato di Poste italiane, Francesco Caio: egli si era impegnato formalmente a tenere conto, nel piano di riorganizzazione, dell'esigenza del criterio di prossimità come criterio portante e quindi aveva assunto l'impegno a mantenere l'attenzione sulle aree rurali montane e sulle isole minori. Un'altra coerenza a cui vorrei richiamare il Governo è quella che si riferisce a un altro impegno politico, ossia la Strategia nazionale per le aree interne. Nel Fondo per la coesione e lo sviluppo sono stati stanziati per le aree interne marginali a rischio spopolamento 190 milioni, di cui già 90 milioni li abbiamo resi operativi. Tali risorse sono destinate a incentivare la permanenza dei servizi essenziali, non solo per le popolazioni attualmente residenti (nelle aree a rischio spopolamento oltre il 25 per cento di residenti è costituito da anziani). Le suddette risorse sono quindi dirette altresì a favorire il mantenimento della popolazione, nonché a favorire il mantenimento delle piccole attività commerciali, turistiche e artigianali, che di fatto determinano lo sviluppo economico potenziale di quelle aree. Si tratta di aree che hanno un grande patrimonio paesaggistico, naturalistico, dato anche dai piccoli borghi di particolare valore culturale per il loro patrimonio archeologico, architettonico e artistico. Si sta facendo un notevole sforzo dal punto di vista dello stanziamento delle risorse economiche: sono 55 le aree interne individuate a livello nazionale e 23 i progetti pilota che stanno partendo e che coincidono in parte con queste aree. Pertanto, ciò che chiedo al Governo è di rendere coerente l'azione e trovare nelle misure previste dalla Strategia nazionale per le aree interne una opportunità per rivedere il piano di ridimensionamento.
ParlaMint-IT_2015-04-30-LEG17-Sed-441.u9	[[Domando di parlare.]] [[PRESIDENTE. Ne ha facoltà.]] Signora Presidente, mi dichiaro anch'io parzialmente soddisfatta della risposta. Chi mi ha preceduto ha già ben delineato le sofferenze e le criticità che si evidenziano nel caso di Oropa. A quanto è stato esplicitato aggiungerei soltanto il discorso relativo alla possibilità di fruire di alternative all'ufficio postale di Oropa: parliamo di un luogo che ha una sua specificità ed unicità, trovandosi a circa 1.100 metri sul livello del mare, incastonato tra le Alpi, un piccolo gioiello protetto dall'Unesco, unitamente a tutto il sito che lo circonda. Oropa è una meta turistica, con una media di visitatori compresa tra 500.00 e 800.000 e di 20.000 pernottamenti all'anno. Parliamo di un centro con tutta una serie di servizi di carattere artigianale, con ristoranti e così via, un centro cioè dove è presente una comunità che svolge anche attività remunerative di carattere economico. Faccio notare che la distanza tra Oropa ed il Comune capoluogo è di quaranta-cinquanta minuti di automobile, per cui è davvero inimmaginabile pensare di costringere i turisti che soggiornano ad Oropa a recarsi in un Comune vicino per fare operazioni anche semplici come un annullo postale, dati i molti eventi significativi che vengono in quella realtà organizzati, tra cui - ad esempio - la Borsa dei percorsi devozionali e culturali. Sappiamo che spesso i burocrati si limitano a guardare su una carta geografica le località e a tracciare poi con un righello le distanze. Inviterei questi burocrati, che svolgono la loro attività a tavolino, a recarsi magari nelle zone colpite da tagli di questo tipo, perché per chi abita in montagna e in collina i servizi scarseggiano ed è già faticoso. Ricordo che, attraverso alcune azioni del Governo, richiamate anche dalla collega Ginetti, abbiamo cercato di mettere in campo delle strategie affinché certi territori non si spopolino. Se poi però si eliminano dei servizi essenziali come quelli postali, che spesso aiutano e confortano soprattutto le persone anziane, che sono quelle che maggiormente abitano e sono radicate nel territorio, nonché le piccole o grandi attività che si possono svolgere comunque ai margini di certe zone, si va a colpire la stessa possibilità di ripopolare certi territori. Visto che l'Italia ha una grande prevalenza di piccoli Comuni che, in questo momento, stanno lottando e si sono organizzati, attraverso l'azione dell'ANCI e, in particolare per i Comuni montani, dell'UNCEM, sollecito il Governo ad appoggiare tutte le proposte e le sollecitazioni arrivate in questo momento. Diventa davvero problematico che, da parte di Poste italiane, non si tenga conto delle difficoltà che il cittadino ogni giorno incontra nello svolgimento della sua attività, nella sua vita e nel suo lavoro, tralasciando le sollecitazioni provenienti dai cittadini stessi attraverso gli enti locali, che stanno facendo sentire la loro voce mediante le associazioni e il confronto in Conferenza Stato-Regioni.
ParlaMint-IT_2015-04-30-LEG17-Sed-441.u10	Segue l'interrogazione 3-01706 sul rischio di chiusura del punto nascita di Sulmona, in provincia di L'Aquila. Il rappresentante del Governo ha facoltà di rispondere a tale interrogazione.
ParlaMint-IT_2015-04-30-LEG17-Sed-441.u11	Signora Presidente, senatori, in data 16 dicembre 2010, in sede di Conferenza Stato-Regioni, è stato firmato l'accordo tra il Governo, le Regioni e le Province autonome di Trento e Bolzano, le Province, i Comuni e le Comunità montane, sul documento concernente «Linee di indirizzo per la promozione ed il miglioramento della qualità, della sicurezza e dell'appropriatezza degli interventi assistenziali nel percorso nascita e per la riduzione del taglio cesareo». Questo accordo ha impegnato tutte le Regioni (comprese quelle in piano di rientro dal disavanzo sanitario) ad attuare le dieci linee di azione per la ridefinizione del percorso nascita, la prima delle quali ha previsto proprio la chiusura dei punti nascita (che è l'argomento dell'interrogazione), con un volume di attività inferiore a 500 parti all'anno e l'adozione - cito - di «stringenti criteri per la riorganizzazione della rete assistenziale, fissando il numero di almeno 1.000 parti all'anno quale parametro cui tendere nel triennio 2010-2013», quale misura volta a garantire la sicurezza sia della madre, sia del neonato, poiché - come dimostra il dossier che ha fondato la scelta e la definizione di questo documento di linee guida - un basso volume di attività non permette di assicurare adeguati livelli di competenza del personale che lavora in queste strutture. L'accordo, che identifica due livelli di complessità assistenziale delle unità ospedaliere di ostetricia-ginecologia e di neonatologia-terapia intensiva neonatale-pediatria, contiene, in allegato, tutti gli standard operativi, di sicurezza e tecnologici a cui le Regioni devono conformarsi nel percorso di ridefinizione dei punti nascita. A questi standard fa specifico riferimento anche il regolamento sugli standard, per l'appunto, qualitativi, strutturali, tecnologici e quantitativi, relativi all'assistenza ospedaliera, il cui iter per l'adozione , già approvato nella Conferenza Stato-Regioni, è in fase di conclusione. Detto regolamento fa un rinvio esattamente al Patto per la salute 2014-2016, approvato nel 2014 e recepito - come è noto - nella legge di stabilità di quest'anno. Le linee di azione contenute nel citato accordo vincolano, inoltre, le Regioni ad attivare il sistema di trasporto assistito materno (sintetizzato nell'acronimo STAM) e il sistema di trasporto in emergenza del neonato (sintetizzato nell'acronimo STEN), nonché ad aumentare l'offerta del parto in analgesia. L'accordo ha previsto l'istituzione di una funzione di coordinamento permanente per il percorso nascita (chiamato Comitato percorso nascita nazionale) ed un'analoga funzione a livello di ogni singola Regione e Provincia autonoma, nonché a livello di ogni struttura sanitaria, sulla base dell'organizzazione regionale. L'importanza e la criticità dell'argomento hanno condotto a scelte importanti, inducendo il Comitato dei livelli essenziali di assistenza a contemplare, nell'ambito della verifica degli adempimenti che consentono l'accesso alla cosiddetta quota premiale del Servizio sanitario nazionale e del suo fondo, un punto specifico di valutazione proprio sulla organizzazione del percorso nascita. Pertanto, in base alla documentazione inviata al Comitato percorso nascita nazionale ed al Comitato dei livelli essenziali di assistenza (LEA), si evince che la regione Abruzzo ha recepito l'accordo del 16 dicembre 2010 e ha costituito il Comitato percorso nascita regionale negli anni 2011 e 2012. Nel 2012 il Comitato percorso nascita regionale ha elaborato un documento di riorganizzazione dei punti nascita, che definisce la costituzione di tre centri di secondo livello (localizzati a Pescara, Chieti e L'Aquila) e di quattro centri di primo livello (localizzati ad Avezzano, Lanciano, Vasto, Teramo e Sant'Omero) e la chiusura, invece, di quattro punti nascita (a Sulmona, Ortona, Penne e Atri), in quanto strutture con volumi di attività inferiori o appena superiori a 500 parti all'anno. La Regione, con la chiusura di questi quattro punti nascita, raggiungerebbe gli standard, indicati nella bozza di regolamento per la rete ospedaliera, relativi ai bacini di utenza per la disciplina di ostetricia e ginecologia con punti nascita. Nel 2013, in base a quanto relazionato dalla Regione al Comitato LEA, risulterebbero ancora invece attivi i quattro punti nascita con meno di 500 parti all'anno. L'accordo citato ha previsto, nelle more della riorganizzazione dei punti nascita, deroghe temporanee alla chiusura di tali tipologie di struttura, sulla base di reali difficoltà o disagi di tipo geografico e orogeografico, a condizione che vengano garantiti tutti i criteri e gli standard individuati per i punti nascita di primo livello. Con il decreto commissariale n. 10 dell'11 febbraio 2015, recante proprio il tema della riorganizzazione dei punti nascita, si demanda ai direttori generali delle aziende sanitarie l'azione di tutti gli atti relativi alla riorganizzazione del percorso nascita, così come definito nel documento tecnico allegato alla delibera, e si invitano i suddetti a definire e trasmettere, entro sessanta giorni dalla comunicazione del provvedimento, proprio il cronoprogramma relativo all'adeguamento strutturale dei punti nascita. Si evidenza il ritardo con il quale la regione Abruzzo sta procedendo alla riorganizzazione dei punti nascita, rimandata a date ancora indefinite. Inoltre, le informazioni fornite dalla Regione relativamente agli standard e ai requisiti di quattro punti nascita con meno di 500 parti all'anno (Penne, Atri, Sulmona ed Ortona) evidenziano numerose e critiche carenze rispetto agli standard organizzativi, tecnologici e di sicurezza previsti dall'accordo, che pongono seri interrogativi sul livello di sicurezza per la madre e il neonato, che notizie di cronaca direi quotidiane segnalano all'attenzione del Governo e del Parlamento. E ricordo quanto è avvenuto ieri non in questa Regione, ma in Calabria, e qualche settimana fa in Sicilia. Il numero dei parti annuo richiesto è necessario non per mere finalità di efficientamento economico, bensì per la necessità che il personale presente ed operante in un punto nascita abbia la possibilità di seguire una casistica numerosa ed ampia in grado di garantire il permanere ed anche il rafforzamento delle proprie competenze professionali. Si tratta di un aspetto essenziale per poter rispondere in maniera appropriata, efficiente e tempestiva ad ogni emergenza che possa presentarsi. Un'adeguata esperienza permette il corretto inquadramento delle pazienti e la corretta gestione delle stesse, tutelando al meglio sia la madre che il nascituro. Relativamente allo specifico punto nascita di Sulmona, si precisa che esso si trova ad una distanza di circa 65 chilometri dal presidio ospedaliero dell'Aquila, nel quale è previsto il mantenimento di un punto nascita di secondo livello. In merito alla problematica in esame, la regione Abruzzo, per il tramite della prefettura del governo dell'Aquila, ha segnalato quanto segue. Gli indicatori di efficacia clinica rilevano criticità significative, che necessitano di azioni ampie nel tessuto socio-sanitario della regione Abruzzo: la percentuale critica della prevalenza dei tagli cesarei; l'esistenza di punti nascita con 500 parti l'anno; la limitatissima disponibilità di analgesia peridurale in travaglio nelle strutture di questa Regione. L'adozione di un provvedimento regionale di razionalizzazione dei punti nascita è avvenuta - come già ricordato - con il decreto commissariale n. 10 del 2015, che rappresenta il percorso di programmazione strategica ed operativa dei punti nascita della regione Abruzzo, al fine di ottimizzare le risorse disponibili, migliorare la qualità dell'assistenza ed integrare i servizi di rete fra ospedale e territorio. La definizione dei punti nascita è un elemento del processo di riorganizzazione della rete ospedaliera e territoriale per assicurare elevati livelli di sicurezza. All'interno dei presidi ospedalieri ove è presente il punto nascita, deve essere considerata in modo vincolante la presenza di sale operatorie dedicate, conformi ai requisiti previsti dalla normativa regionale vigente in tema di autorizzazione ed accreditamento e in grado di soddisfare l'aumento del numero di parti previsti con il nuovo assetto; sale travaglio conformi ai requisiti previsti dalle linee guida ISPESL dell'anno 2007; personale secondo gli standard di cui al decreto commissariale n. 49 dell'8 ottobre 2012, intitolato «Linee di indirizzo regionale in materia di determinazione delle dotazioni organiche delle aziende sanitarie locali». Il decreto commissariale n. 10 del 2015, più volte citato, stabilisce che, nella fase di razionalizzazione e riduzione progressiva dei punti nascita, siano comunque garantite tutte le attività sanitarie pertinenti e necessarie per accompagnare in sicurezza e appropriatezza tutte le gravidanze sino al momento del parto, che sarà assicurato presso il punto nascita di afferenza territoriale o di libera scelta della donna. E demanda ai direttori generali delle unità sanitarie locali l'adozione dei provvedimenti di competenza connessi alla riorganizzazione dei punti nascita, in conformità ai contenuti tecnici di cui al documento allegato al decreto stesso.
ParlaMint-IT_2015-04-30-LEG17-Sed-441.u12	[[Domando di parlare.]] [[PRESIDENTE. Ne ha facoltà.]] Signora Presidente, signor sottosegretario De Filippo, naturalmente non sono soddisfatta della risposta, ma non per questo non sono stata ad ascoltarla e a condividere quello che, secondo gli standard, ci ha riferito. In questo caso vorrei precisare innanzitutto che la sicurezza non è data dai numeri, perché la logica mi insegna che, come nel caso specifico del punto nascita di Sulmona, ci sono delle aree e dei territori impervi, soprattutto nelle stagioni invernali. Il Sottosegretario ha parlato di una distanza tra Sulmona e L'Aquila di 65 chilometri, ma il punto nascita di Sulmona abbraccia aree molto più ampie, che vanno da Castel di Sangro a Roccaraso a Sulmona e, quindi, la distanza dall'ospedale dell'Aquila comincerebbe a diventare di 120 chilometri. Vorrei ricordare anche le parole del ministro Lorenzin in un recente convegno a Roccaraso, quando ci regalò dieci minuti del suo tempo e le fu rappresentata questa nostra grande e grave problematica. Il Ministro ci disse che, seguendo l'accordo Stato-Regioni del 2010, ma anche il decreto commissariale della regione Abruzzo del 2015, un tavolo tecnico avrebbe potuto creare, per certi aspetti, non dico delle eccezioni: per lei la cosa importante è che un reparto fosse in sicurezza, e anche il signor Sottosegretario lo ha ribadito. Non mi sento soddisfatta, ma devo dire che la risposta mi ha aperto una strada e una via. Ciò significa, a questo punto, che la regione Abruzzo deve prendere atto della grave difficoltà che si andrebbe a creare con la chiusura del punto nascita di Sulmona e fare in modo che si preveda - con risorse finanziarie non eccessive, anche perché è stata annunciata nei prossimi anni una nuova costruzione dell'ospedale di Sulmona - un reparto di ostetricia e ginecologia e di neonatologia, proprio per garantire la sicurezza. A proposito della sicurezza di madre e bambino, se si sapesse quando si deve partorire, si potrebbe programmare la nascita, ma sappiamo perfettamente che può succedere tutto all'improvviso. E, allora, non so quale sicurezza ci potrebbe essere nel percorrere 100 chilometri, anche se c'è stato l'accordo STAM STEN - abbiamo visto quanto è accaduto proprio ieri a Vibo Valentia - durante i quali si può correre il rischio che perdano la vita entrambi. In questo caso, quindi, dobbiamo pensare che i numeri possono essere un parametro in linea generale, ma alcune aree non possono essere private di strutture che garantiscano un servizio ai cittadini ed una sicurezza. Io sono di Sulmona, intervengo però non per campanilismo, ma perché mi rendo conto delle grandi difficoltà che ci sono. Non dimentichiamo che siamo anche nella provincia dell'Aquila e che tante aree terremotate di quel territorio, soprattutto nei paesi montani, hanno ancora grandi problemi per riabilitarsi e, quindi, andremo ancora una volta a creare un ulteriore danno. A questo punto ritengo che diventa veramente un problema politico. Il Presidente della Regione dovrà assolutamente rivedere questo provvedimento ed emanarne uno nuovo, cercando di garantire la sicurezza a questa comunità che comprende circa 130.000 abitanti. Tuttavia, ciò sarà possibile solo se si potenzierà il punto nascita di Sulmona, e così saremo tutti tranquilli. Ringrazio il Sottosegretario, ma vorrei tanto che il Ministero della salute trasmettesse al Presidente della regione Abruzzo questa particolare situazione. Il punto nascita di Sulmona si può salvare. Ripeto che la sicurezza, a volte, non è fatta di numeri: è una logica che ci fa capire, come in questo caso, che il punto nascita deve essere lasciato e potenziato.
ParlaMint-IT_2015-04-30-LEG17-Sed-441.u13	Seguono le interrogazioni 3-01740 , 3-00420 , 3-01798 e 3-01886 sull'inserimento dell'acufene nell'elenco delle patologie previste nei nuovi LEA (livelli essenziali di assistenza).
ParlaMint-IT_2015-04-30-LEG17-Sed-441.u14	Signora Presidente, senatori, l'acufene - come è noto - è un problema otologico assai frequente. Studi condotti negli ultimi due lustri in Paesi europei, quali la Germania e il Regno Unito, hanno dimostrato come, mediamente, circa il 10-20 per cento della popolazione del nostro continente abbia sofferto di acufene almeno una volta nella vita. Per quanto riguarda l'Italia, a seguito di una serie di studi, risulterebbe che nel nostro Paese vi sia una prevalenza di tale problema otologico pari a circa il 15 per cento. L'acufene consiste in sensazioni acustiche endogene, sotto forma di fischi, ronzii, fruscii o altro, percepiti in una o in entrambe le orecchie o nella testa. Tale disturbo può incidere sulla qualità della vita di chi ne soffre soprattutto a livello psicologico, arrivando, nei casi più gravi, a compromettere seriamente il benessere del paziente. La ricerca clinica ha chiaramente dimostrato come, in un'alta percentuale dei casi, questo disturbo debba essere affrontato mediante una strategia terapeutica di cui la psicoterapia sia parte integrante. Purtroppo, la causa dell'acufene non è chiara nella maggioranza dei casi. Tuttavia, nuove tecniche e metodi di ricerca, come le tecniche di neuroimaging, che permettono di osservare l'attivazione delle aree del cervello deputate all'elaborazione dei segnali acustici, sembrano promettere importanti passi avanti per la comprensione dell'eziologia della patologia in questione. I centri di ricerca che studiano le basi biologiche dell'acufene in Italia sono distribuiti sull'intero territorio nazionale e hanno prodotto, negli ultimi anni, risultati rilevanti per la comprensione e la potenziale cura di questa patologia. Ad esempio, è stato dimostrato come alterazioni della connessione tra diverse aree del sistema nervoso centrale, quali la corteccia e il talamo, possano essere alla base dell'acufene in pazienti normoacustici. Altri studi hanno identificato potenziali fattori di rischio per l'insorgenza di questa patologia, quali l'ipertensione, l'indice di massa corporea, il fumo e l'ipercolesterolemia. Da un'analisi della letteratura scientifica condotta dall'Istituto superiore di sanità, risulta che sia l'Istituto Mario Negri sia l'Università di Pavia abbiano prodotto finora un unico articolo, rispettivamente nel 1988 e nel 2000, in merito a questa patologia. Al fine di valutare quali iniziative adottare per gestire i problemi sanitari legati all'acufene, e considerata la necessità di sviluppare ulteriormente la ricerca mirata alla comprensione delle basi fisiopatologiche del disturbo, occorre effettuare un attento studio dello stato dell'arte delle conoscenze di base e cliniche, ottenute tramite la revisione sistematica della letteratura disponibile e l'esame delle scoperte scientifiche, anche quelle più recenti. Potranno anche essere messe a disposizione della comunità scientifica le competenze esistenti presso l'Istituto superiore di sanità, per promuovere la ricerca e la conoscenza delle problematiche relative all'acufene presso istituzioni, centri di ricerca e nella stessa discussione apertasi, di recente, presso l'opinione pubblica. Tali iniziative sono necessarie ai fini della valutazione dell'eventuale inserimento dell'acufene nei livelli essenziali di assistenza, ai sensi del decreto ministeriale n. 329 del 1999 e successive modifiche, come malattia cronica invalidante. Occorre, infatti, sviluppare ancora una serie di approfondimenti, legati - ad esempio - all'accertamento del quadro nosologico non unicamente basato sull'autovalutazione da parte del paziente stesso. Attualmente, non è, purtroppo, possibile prevedere l'inserimento immediato dell'acufene tra le malattie croniche ed invalidanti, di cui al decreto ministeriale n. 329 del 1999, poiché esso non costituisce una vera e propria malattia, ma è un sintomo con diversi livelli di gravità, determinato da altre patologie, di tipo anche vascolare (fistole del collo, tumori carotidei, aneurismi intracranici o meningei, patologie dei grossi vasi del collo) o, più frequentemente, associato a patologie audiologiche, vestibolari, neurologiche, autoimmuni, cerebrovascolari, dismetaboliche ed ematologiche. Inoltre, la condizione in questione non sembra rispondere ai criteri di inclusione previsti dal decreto legislativo n. 124 del 1998 (che prevede gravità, invalidità ed onerosità del relativo trattamento), e sarebbe difficoltosa l'individuazione delle prestazioni erogabili in esenzione (appropriate per il monitoraggio della patologia e la prevenzione di aggravamenti e complicanze). Peraltro, si rammenta che i pazienti affetti da acufene sono tutelati dal Servizio sanitario nazionale attraverso i livelli essenziali di assistenza e che gran parte delle condizioni che determinano l'acufene sono già comprese tra le malattie previste dal decreto ministeriale n. 329 del 1999, per le quali sussiste l'esenzione dalla partecipazione al costo delle relative prestazioni specialistiche.
ParlaMint-IT_2015-04-30-LEG17-Sed-441.u15	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la risposta. Personalmente, io sono parzialmente soddisfatta. Questo sintomo, molto fastidioso, è determinato a volte da cause multifattoriali. Se c'è una patologia di fondo, il problema dell'esenzione del ticket e delle agevolazioni non sussiste. Il problema sussiste, però, quando, ed è la maggioranza dei casi, la causa è sconosciuta. Io chiedo di garantire i livelli essenziali di assistenza, le visite otorino specialistiche e le varie terapie di cui possano avvalersi gli affetti che sono davvero numerosi; come lei diceva, si va dal 10 fino al 20 per cento di persone che soffrono di questa patologia. Essa è fonte di grande disagio nella vita quotidiana. Molti di noi forse vi convivono e si abituano a convivere con l'acufene, ma è molto difficile e, soprattutto, esistono casi di gravità cui va riconosciuta assolutamente l'esenzione.
ParlaMint-IT_2015-04-30-LEG17-Sed-441.u16	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la risposta, ma devo dichiararmi insoddisfatto, in quanto vedo in essa un vuoto logico. Infatti, nel momento in cui la patologia è derivazione di altra patologia, è evidente che c'è la copertura. Nessuno nega, però, neanche nella risposta, che l'acufene possa essere una malattia primaria o comunque una malattia di cui non si conoscono le origini. Non penso, quindi, si possa ipotizzare che i pazienti debbano aspettare che lo sviluppo della scienza garantisca l'accertamento preciso delle cause dell'acufene per avere assistenza. Capisco possa esserci il problema di non assistere chi millanta la malattia, ma esiste il problema di assistere chi la malattia non la millanta. In questo senso ritengo la risposta non soddisfacente.
ParlaMint-IT_2015-04-30-LEG17-Sed-441.u17	[[Domando di parlare.]] [[PRESIDENTE. Ne ha facoltà.]] Signora Presidente, mi dichiaro parzialmente soddisfatta perché, se da un lato il Ministero ha capito che sostenere un piano di studi e di ricerche nel campo dell'acufene è urgente, dall'altro devo riconoscere che gli studi a disposizione dell'Istituto superiore di sanità e dell'Università di Pavia sono ormai datati. Probabilmente, anzi, sicuramente avremmo bisogno di studi più aggiornati. Mi dichiaro parzialmente soddisfatta, perché riconoscere questa patologia come malattia cronica invalidante, per i casi più gravi, avrebbe significato comprenderne la gravità. I sintomi di questa patologia possono indurre perfino al suicidio, in quanto minano l'assetto psicologico del ritmo sonno-veglia, del livello di attenzione, di concentrazione e della vita di relazione. Quindi, è una sintomatologia davvero grave e pertanto sottovalutarla, considerando anche che 5 milioni di persone in Italia ne soffrono davvero, sarebbe un grave errore. E credo non sia sufficiente riconoscere che alcune malattie concomitanti associate sono coperte dal Servizio sanitario nazionale perché forse - come ha affermato giustamente il senatore Pagliari - bisognerebbe iniziare a considerarla come una vera e propria malattia a sé, che ha bisogno di studi, ricerche e assistenza.
ParlaMint-IT_2015-04-30-LEG17-Sed-441.u18	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la sua risposta, ma anch'io mi dichiaro insoddisfatto per le medesime motivazioni illustrate poc'anzi dal senatore Pagliari. Tra l'altro dalla risposta, al di là delle iniziative che potrebbero essere intraprese, non emerge granché. E, di fatto, mi pare che in vista non vi sia nulla di concreto per porvi rimedio e dare risposte adeguate alle domande che provengono da tutti coloro che soffrono di tale patologia. Di essa si sa ancora molto poco e non ci pare siano in vista - ripeto - azioni imminenti del Ministero per trovare una soluzione alle problematiche gravissime di una malattia che trova sempre maggior diffusione. PRESIDENTE. Lo svolgimento di interpellanze e di interrogazioni all'ordine del giorno è così esaurito.
ParlaMint-IT_2015-04-30-LEG17-Sed-441.u19	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2015-04-30-LEG17-Sed-441.u20	Il Senato tornerà a riunirsi in seduta pubblica martedì 5 maggio, alle ore 16,30, con il seguente ordine del giorno: (Vedi ordine del giorno) La seduta è tolta (ore 17,15).
