ParlaMint-IT_2015-01-08-LEG17-Sed-371.u1	La seduta è aperta (ore 16,02). Si dia lettura del processo verbale. SIBILIA, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2015-01-08-LEG17-Sed-371.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2015-01-08-LEG17-Sed-371.u3	L'ordine del giorno reca lo svolgimento di interrogazioni. Sarà svolta per prima l'interrogazione 3-01201 , sulle adozioni internazionali degli animali da compagnia. Il rappresentante del Governo ha facoltà di rispondere a tale interrogazione.
ParlaMint-IT_2015-01-08-LEG17-Sed-371.u4	Signor Presidente, onorevoli senatori, il fenomeno descritto nell'interrogazione parlamentare in esame è molto noto all'unità operativa per la tutela degli animali del Ministero della salute. In particolare, la movimentazione a scopo di adozione di cani e gatti randagi ospitati nei canili italiani verso Paesi dell'Unione europea, quali Germania, Austria, Svezia, o non comunitari, quali la Svizzera, è da tempo oggetto di accurata attenzione da parte del Ministero della salute. Nel 2009, anche a seguito di richieste pervenute da parte delle autorità regionali in merito alla necessità di maggiori garanzie negli affidamenti internazionali, venne istituito un tavolo di coordinamento, al quale hanno partecipato i rappresentanti delle Regioni e delle Province autonome maggiormente coinvolte, nonché delle principali associazioni di protezione degli animali, al fine di individuare una procedura, possibilmente standardizzata, volta a garantire la tracciabilità degli animali e la loro piena tutela. L'evoluzione normativa a livello di Unione europea (regolamento del 12 giugno 2013, n. 576, che sostituisce, a decorrere dal 29 dicembre 2014, il regolamento del 26 maggio 2003, n. 998), unitamente all'applicazione della suddetta procedura, potrà consentire certamente un maggiore controllo sulle movimentazioni. Si evidenzia che la procedura richiamata è stata già applicata, per le parti di competenza, da alcune amministrazioni locali che hanno chiesto al Ministero della salute un supporto tecnico specifico; mi riferisco alla Regione Umbria, a una buona esperienza della Regione Lazio, ad alcune aziende sanitarie della Regione Marche e anche ad altre della Regione Sardegna. Per quanto riguarda le misure di controllo adottate per verificare l'effettiva attuazione delle circolari ministeriali in materia (circolare del 12 agosto 1993, n. 33; circolare del 14 maggio 2001, n. 5) e delle disposizioni normative citate, il Ministero della salute svolge dal 2010 un'attività di monitoraggio sull'intero territorio attraverso l'unità operativa per la tutela degli animali. Questo monitoraggio riguarda, ovviamente, anche le linee guida del 29 maggio 2014, relative alla movimentazione e registrazione nell'anagrafe degli animali d'affezione, ai sensi dell'accordo Stato-Regioni 24 gennaio 2013, che, pur entrando in applicazione contestualmente alla loro pubblicazione, necessitano di un recepimento da parte delle Regioni per stabilire anche le relative sanzioni. In riferimento ai sistemi di controllo e di verifica utilizzati, si rappresenta che nella citata procedura operativa è previsto che le Regioni trasmettano al Ministero della salute una rendicontazione delle adozioni effettuate per il tramite di associazioni di protezione animale, al fine di conoscere finalmente la reale entità del fenomeno. Nel corso della riunione del 1° dicembre 2014 il gruppo di lavoro per il benessere degli animali d'affezione, con le Regioni e le Province autonome, ha valutato una procedura operativa che sarà sottoposta nei prossimi giorni ad un'attenta disamina e costituirà oggetto di ulteriori approfondimenti nei prossimi incontri, che dovrebbero portare alla definizione di linee guida nazionali che dovrebbero uniformare la procedura di verifica e di rendicontazione. Da ultimo, si sottolinea che questo Ministero sostiene da sempre, anche in seno ai consessi comunitari, l'assoluta rilevanza dell'introduzione di un sistema europeo unico di identificazione e registrazione degli animali d'affezione. È noto che l'obbligo di anagrafe a livello comunitario per gli animali di affezione non è comune in tutti i Paesi ed è un'attività che il Governo italiano e il Ministero della salute stanno da tempo tentando di promuovere a livello comunitario. Infatti, solo la creazione di un database europeo potrà consentire la tracciabilità degli animali adottati oltreconfine, permettendo di garantire il benessere degli stessi.
ParlaMint-IT_2015-01-08-LEG17-Sed-371.u5	[[Domando di parlare.]] [[PRESIDENTE. Ne ha facoltà.]] Gentilissimo sottosegretario De Filippo, la ringrazio per la consueta disponibilità, responsabilità e anche per prontezza delle risposte (altre interrogazioni si fanno molto più attendere). Le sue parole mi confortano e speriamo, quindi, di verificare che quanto disposto si realizzi e che le carenze che hanno avuto e avranno le Regioni dal punto di vista economico non penalizzino questo settore. Noi sappiamo benissimo che tanti veterinari vengono destinati alla sicurezza degli alimenti e ad altri compiti e, quindi, gli animali vengono sempre penalizzati. Penso che sia importante tenere alta l'attenzione e, quindi, provvedere e non demordere perché il nostro Paese non ha ancora raggiunto un sufficiente grado di tutela e protezione degli animali. Non mi riferisco solo alle forme di controllo e tracciabilità delle adozioni nazionali e internazionali - sicuramente anche l'anagrafica presenta delle lacune ed è quindi difficile identificare il responsabile civile e penale del benessere degli animali - ma anche ai problemi legati alla disciplina della responsabilità veterinaria, che risulta spesso approssimativa, tanto da consentire l'impunità e tanti casi di malasanità che balzano quotidianamente agli onori della cronaca, per non parlare poi delle disposizioni penali in materia di diritti degli animali. Le pene inflitte e i crimini verso gli animali, a mio avviso, sono troppo tenui per avere un effetto deterrente efficace e spero si arrivi a riconoscere dignità a questi esseri senzienti. Vorrei evidenziare due articoli del codice penale: l'articolo 624 del codice penale (furto) e l'articolo 544- bis del codice penale (uccisione degli animali). Per il furto il codice penale prevede da sei mesi a tre anni, per l'uccisione di un animale da tre a diciotto mesi. In sostanza, si rischia una pena più grave se si ruba piuttosto che se si uccide un essere senziente. Proprio in tema di perseguimento dei crimini contro gli animali mi auguro che con i decreti legislativi della legge delega n. 67 del 2014 sulla depenalizzazione e non punibilità dei reati non si facciano ulteriori passi indietro introducendo per i reati di maltrattamento degli animali addirittura la non punibilità del reo. Il Presidente del Consiglio e il ministro della giustizia Orlando sul punto nei giorni scorsi hanno dato delle rassicurazioni e confido in queste. Mi aspetto che negli schemi dei decreti legislativi che verranno presentati nelle Commissioni competenti non solo non si procederà con la depenalizzazione dei delitti contro il sentimento degli animali, ma che non si conceda neanche il salvacondotto della non punibilità per il responsabile. Inoltre, colgo l'occasione per annunciare che, come Movimento 5 Stelle, abbiamo depositato un disegno di legge che si pone l'obiettivo di uniformare ed elevare su tutto il territorio nazionale gli standard di tutela e garanzia di tutti gli animali, sia quelli da compagnia sia quelli allevati per altri scopi, e che contiene una delega al Governo per la stesura di un testo unico che rappresenti un codice dei diritti degli animali, in modo che tutta la materia sia riordinata e disciplinata. Il nostro desiderio è di cristallizzare finalmente i diritti degli animali e gli obblighi dell'uomo verso di loro e la realizzazione di quest'obiettivo rappresenta un passo in avanti importante. Confido, signor Sottosegretario, nella disponibilità e nella responsabilità che ha sempre dimostrato. A tale proposito, ci hanno invitato quest'anno ad acquistare ritmo: lei, signor sottosegretario De Filippo, di solito è già abbastanza in movimento ed abituato a correre, pertanto mi auguro che si raggiungano questi obiettivi, che sono di buon senso e facili, anche perché, come diceva Gandhi parecchi anni fa, la civiltà di un popolo si misura dal modo in cui tratta gli animali.
ParlaMint-IT_2015-01-08-LEG17-Sed-371.u6	Segue l'interrogazione 3-00113 sullo sviluppo aeroportuale della Sicilia orientale. Il rappresentante del Governo ha facoltà di rispondere a tale interrogazione.
ParlaMint-IT_2015-01-08-LEG17-Sed-371.u7	Signor Presidente, onorevoli colleghi, fin dall'insediamento del nuovo Governo è stato avviato presso il Ministero delle infrastrutture e dei trasporti un tavolo di confronto con le Regioni sulle problematiche del settore aeroportuale. A seguito del confronto e raccogliendo le istanze che di volta in volta le Regioni hanno presentato, in modo particolare quelle relative ad un riconoscimento dell'interesse nazionale per la prevalenza di infrastrutture aeroportuali presenti sui loro territori, si è definito un Piano nazionale degli aeroporti, mirato contestualmente al risanamento economico-finanziario del settore e, dall'altra parte, anche al suo rilancio. I punti cardine sono i seguenti: creare una visione di sistema e di sviluppo della rete nazionale di trasporto nel suo complesso, per renderla sostenibile e competitiva; superare l'ostacolo della conflittualità fra aeroporti situati a distanze minimali, nell'ambito spesso dello stesso bacino territoriale, fatto che determina situazioni di scarso sviluppo per tutti gli scali che ne fanno parte; incentivare la costituzione di reti o sistemi aeroportuali che potranno costituire, in quanto tali, la chiave di volta per superare situazioni di inefficienza; promuovere l'accessibilità dei territori caratterizzati da carenze di altre modalità di trasporto; focalizzare gli investimenti in termini sia di capacità aeroportuale sia di accessibilità agli aeroporti; razionalizzare la spesa ed i servizi nell'ottica del loro efficientamento; realizzare un disegno industriale suscettibile di aggiornamento periodico delle politiche di piano, in questo caso legate al sistema aeroportuale. Nel rispetto dei criteri fissati dalla normativa del settore ed in particolare avendo a riferimento l'articolo 698 del codice della navigazione, è stata individuata la rete aeroportuale d'interesse nazionale. Le finalità perseguite con tale individuazione sono state quelle di garantire uno sviluppo del settore in linea con gli indirizzi dell'Unione, di dare una risposta alle esigenze di mobilità espresse dai bacini di utenza, nonché una copertura del territorio nei punti di servizio quanto più omogenea possibile, in attuazione del principio di coesione territoriale. In questo, si è proseguito soddisfacendo le esigenze connesse alla specificità di una particolare conformazione geografica, quella del nostro Paese, ed alle carenze strutturali delle altre modalità di trasporto, in particolare ferroviario. In tale contesto, è stato identificato l'insieme degli aeroporti d'interesse nazionale, partendo dalle aree sovraregionali individuate nello schema NUTS: Nord-ovest, Nord-Est, Centro, Sud ed isole sono i cinque punti di riferimento individuati. I bacini configurati risultano complessivamente dieci: Nord-Ovest, Nord-Est, Centro-Nord, Centro-Italia, Campania, Mediterraneo-Adriatico, Calabria, Sicilia orientale, Sicilia occidentale e, in ultimo, la Sardegna. Per ciascuno di tali bacini, sono stati identificati gli aeroporti di interesse nazionale e, tra questi, un solo aeroporto, in quel settore, di particolare rilevanza strategica. Per l'identificazione degli aeroporti di particolare rilevanza strategica sono stati presi in considerazione, innanzitutto, gli aeroporti inseriti nella core network europea, e fra questi, in primis, i gate intercontinentali di Milano Malpensa, Venezia e Roma Fiumicino. Pertanto, laddove, come nel bacino Nord-Ovest, sono risultati inseriti più aeroporti rientranti nella rete europea, si è individuato quale aeroporto di particolare rilevanza strategica del bacino quello che riveste il ruolo di gate intercontinentale, in questo caso Milano Malpensa. Solo nel caso in cui nel bacino individuato non è risultato insistere alcun aeroporto incluso nella rete europea, si è individuato quale aeroporto di particolare rilevanza strategica quello inserito nella comprehensive network con maggiori dati di traffico: rispettivamente Bari per il bacino Mediterraneo-Adriatico, Lamezia per il bacino calabrese e Catania per il bacino della Sicilia orientale. Catania ha dunque visto riconosciuto nel nuovo piano il ruolo fondamentale che riveste nel bacino della Sicilia orientale. Com'è noto, lo scalo catanese è stato nel 2013 il sesto scalo nazionale per movimento passeggeri, con 6.307.000 passeggeri totali, ed è il primo scalo oltre che siciliano, dell'intero Mezzogiorno italiano. L'aumento di traffico sullo scalo, il potenziamento infrastrutturale e dell'accessibilità, nonché la recente apertura dell'aeroporto di Comiso quale scalo complementare di Catania, si configurano come ulteriori fattori di potenzialità di sviluppo per l'aeroporto nell'ottica dell'eventuale costituzione di un sistema aeroportuale integrato che serva la Sicilia orientale e l'area dello Stretto. In vista degli incrementi di traffico previsti nell'area sono stati inseriti nel piano importanti interventi infrastrutturali per le connessioni ferroviarie, metropolitane e per la realizzazione di una nuova pista, fattori tutti che contribuiranno a consolidare e a sviluppare ulteriormente il ruolo dell'aeroporto Vincenzo Bellini.
ParlaMint-IT_2015-01-08-LEG17-Sed-371.u8	[[Domando di parlare.]] [[PRESIDENTE. Ne ha facoltà.]] Signor Vice Ministro, dal sito www.assaeroporti.com - a conferma da quanto da lei detto - risulta che l'aeroporto di Catania nel 2014 ha registrato un numero di 3.500 movimenti e di circa 440.000 passeggeri, in aumento del 9 per cento rispetto al dato registrato l'anno precedente. Volendo invece raffrontare il progressivo annuale, sempre dal sito si apprende che i movimenti registrati tra gennaio e novembre 2014 sono stati pari a 56.000, in aumento dell'11 per cento rispetto al 2013, mentre i passeggeri sono aumentati da quasi 6 milioni nel 2013 a quasi 7 milioni nel 2014. Nei fatti, il progressivo annuale dell'arco temporale gennaio-novembre 2014 registra un aumento del 14,52 per cento. Questi dati lasciano intendere che il sito aeroportuale non è carente di flussi da e per Catania, anzi, esso rappresenta una piattaforma attiva e soprattutto strategica, vista la posizione geografica dell'isola, di cui è la seconda Provincia più popolosa. Appena un paio di anni fa abbiamo investito sull'aeroporto di Comiso per le rotte nazionali, che però ad oggi opera solo dieci voli al giorno. Pensiamo quindi che evidentemente tale investimento non rispondeva ad una reale esigenza del territorio. Abbiamo altresì investito nella ristrutturazione dell'aeroporto di Fontanarossa, facendolo diventare aeroporto internazionale. Ebbene, oggi cediamo quote della compagnia di bandiera Alitalia a Etihad, che non ha alcuna intenzione di investire nelle rotte nazionali, quindi ci chiediamo: non è contraddittorio investire in infrastrutture quando anziché incrementare i voli, si sopprimono? Nell'ultimo anno, Alitalia ha soppresso gran parte delle rotte domestiche da Catania tranne Roma, Milano Linate, Napoli e Pisa. Tutte le altre rotte sono progressivamente finite in mano dei vettori low cost, i quali forniscono servizi secondo loro politiche di trasporto. Su questi vettori vorrei richiamare la sua attenzione. Lei è a conoscenza, signor Vice Ministro, che Ryanair non imbarca, ad esempio, barellati e sedie a rotelle? Questo comporta che un passeggero che necessiti di tale servizio dovrà volare solo con Alitalia e ai costi imposti da chi opera in regime di monopolio. A ciò va aggiunto che i voli con scalo comportano tempi di attesa notevolmente più lunghi, con grave disagio per coloro che scelgono l'aereo per viaggiare più facilmente e, soprattutto, più velocemente rispetto agli altri mezzi. Oltre ai disagi generati dalla cancellazione delle rotte, a Catania si fa sempre più pressante il problema legato al costo dei voli venduti, che genera una forma di speculazione. Il trasporto aereo oggi è un servizio privato, sostentato però dai soldi della collettività sotto forma di cassa integrazione, mobilità e quant'altro. Il fine ultimo dovrebbe essere la soddisfazione delle esigenze dei cittadini per la libera circolazione, non solo per motivi di piacere - per cui qualche ora in più di attesa per lo scalo ed il cambio di aeromobile non fa nulla - ma soprattutto per necessità lavorative, di studio e di salute, che richiedono la necessità di volare in diverse fasce orarie ed a costi sostenibili. Oltre a quanto detto in premessa, volare dalla Sicilia, ma anche dalla Sardegna, è diventata un'impresa ardua, visto che sempre più spesso ci sono delle liste d'attesa lunghissime, nonostante gli aeromobili volino poi alla fine mezzi vuoti. Ho chiesto a tal proposito ad operatori del settore delucidazioni in merito alle liste d'attesa e mi è stato riferito che questo avviene perché la politica delle compagnie aeree è quella di vendere il minor numero di biglietti al prezzo più alto, anziché cercare di riempire i voli vendendo i biglietti a tariffe più economiche. Lei capisce bene che in un Paese come l'Italia, dove il trasporto aereo è diventato indispensabile, è paradossale che si debba pagare meno per andare da Roma a New York che da Catania a Venezia. È davvero un paradosso, ma oggi succede questo. L'Italia necessita di vettori strategici per l'economia in genere, ma soprattutto per le isole è necessario rendere fruibile, economico e spendibile il trasporto aereo, considerato che il trasporto di superficie è pressoché inesistente. Ci sono poi voli come quelli operati da Blue Air, compagnia low cost romena, che collegano Catania con Torino, che oggi vengono venduti dal vettore Meridiana attraverso un meccanismo definito code sharing, al triplo del valore stabilito dallo stesso vettore per le vendite dirette. [[Richiami del Presidente]] Mi scusi, Presidente, ma non ho cinque minuti? Mi pare che non siano ancora trascorsi. PRESIDENTE. Si fidi di noi, abbiamo un sistema apposito. Le concedo comunque qualche attimo ancora per concludere il suo intervento. BERTOROTTA (M5S). Mi accingo a concludere. Con tutta franchezza, credo che la politica adottata da questo Governo in materia di trasporti non corrisponda a quello che farebbe un buon padre di famiglia e fa intuire che ci siano altri meccanismi occulti che portano a fare delle scelte diverse da quelle di buon senso. Siamo favorevoli a tutti gli investimenti che si vorranno fare su Catania ed auspichiamo che questi avvengano in maniera trasparente e vigilata dalle autorità preposte al controllo, allo scopo di tutelare seriamente quel fondamentale asset strategico che l'aeroporto etneo costituisce per lo sviluppo economico, turistico e territoriale di tutta la Sicilia. Cionondimeno, prima che vengano attuati gli investimenti, anche europei, riteniamo che l'aeroporto di Catania debba essere ben utilizzato per il servizio ai cittadini e non per la speculazione da parte di compagnie aeree che, per quanto detto sopra, beneficiano di contributi e non versano nemmeno le tasse nel nostro Paese.
ParlaMint-IT_2015-01-08-LEG17-Sed-371.u9	Segue l'interrogazione 3-01427 sulla prosecuzione del progetto "Home care premium". Il rappresentante del Governo ha facoltà di rispondere a tale interrogazione.
ParlaMint-IT_2015-01-08-LEG17-Sed-371.u10	Con l'atto parlamentare in esame si chiede un intervento del Governo finalizzato a garantire la prosecuzione del progetto "Home care premium", un'iniziativa promossa dall'INPS in favore degli iscritti alla gestione unitaria delle prestazioni creditizie e sociali e dei pensionati utenti della gestione dipendenti pubblici a supporto delle persone non autosufficienti e dei loro familiari. Con il progetto "Home care premium" per l'anno 2012 sono stati individuati dall'INPS quali soggetti partner per la realizzazione degli interventi 180 ambiti territoriali sociali. A seguito della pubblicazione dell'avviso pubblico per l'attivazione del progetto "Home care premium" relativo all'anno 2014, sono stati individuati ulteriori ambiti territoriali che si sono aggiunti a quelli già convenzionati. Alla sottoscrizione dei nuovi accordi riferiti all'"Home care premium" 2014 non è seguita la pubblicazione di un bando per i potenziali beneficiari, stante la dovuta verifica della copertura finanziaria necessaria. Infatti, ancorché le risorse impegnate derivino dal fondo istituito con la legge n. 662 del 1996 (articolo 1, comma 245), l'INPS rimane vincolato al rigoroso rispetto della normativa in materia di contabilità pubblica e, in particolare, ai limiti di spesa costituiti dagli stanziamenti iscritti nel bilancio di previsione. Al riguardo, vi segnalo che la questione sollevata nel presente atto parlamentare è comunque stata oggetto di attenta riflessione da parte dell'Istituto, che ha deciso di procedere ad un differimento del termine di scadenza del progetto "Home care premium" 2012 che - ricordo - si sarebbe dovuto interrompere il 30 novembre 2014 . Il differimento della scadenza del progetto è stato fissato alla data del 28 febbraio 2015, tempo strettamente necessario ad attendere la formalizzazione dell'assestamento di bilancio contenente l'illustrata variazione e ad avviare i conseguenti adempimenti. Segnalo, inoltre, che la direzione centrale credito e welfare dell'INPS ha provveduto ad indire, come preannunciato nel messaggio n. 8929 del 19 novembre 2014, una videoconferenza con tutte le direzioni regionali dell'Istituto, nel corso della quale è stato formalmente comunicato che il progetto "Home care premium" 2014 sarà avviato con decorrenza 1° marzo 2015, garantendo la continuità delle prestazioni. Nel corso della videoconferenza è stato altresì illustrato il nuovo accordo di programma da sottoscrivere con i 213 ambiti territoriali che hanno aderito al nuovo progetto. Le direzioni regionali, in esito alla suddetta videoconferenza, hanno proceduto ad informare dettagliatamente gli ambiti di quanto sopra illustrato, fornendo loro il nuovo accordo di programma da sottoscrivere entro il 30 dicembre 2014. Il breve lasso di tempo previsto per addivenire alla sottoscrizione degli accordi (18 dicembre 2014-31 dicembre 2014) è stato dovuto alla sola necessità di impegnare, entro il 31 dicembre 2014, le somme rese disponibili con l'assestamento di bilancio dell'INPS. Pertanto, sintetizzando: sino al 28 febbraio 2015 saranno assistiti tutti gli attuali beneficiari del progetto "Home care premium" 2012 (circa 18.000 persone); dal 1° marzo 2015 in poi potranno beneficiare del progetto "Home care premium" 2014 circa 36.000 persone, riferite a 393 ambiti territoriali sociali. Infine, segnalo che non oltre la metà del corrente mese di gennaio, l'INPS provvederà alla pubblicazione del bando per i potenziali beneficiari del progetto "Home care premium" 2014.
ParlaMint-IT_2015-01-08-LEG17-Sed-371.u11	[[Domando di parlare.]] [[PRESIDENTE. Ne ha facoltà.]] Signor Presidente, anzitutto ringrazio il sottosegretario Cassano per questa sua risposta ad una interrogazione che nasce da un'urgenza dovuta alla preoccupazione di tantissimi cittadini italiani che in questi anni hanno potuto beneficiare del progetto portato avanti dall'INPS e finanziato, come poco fa il Sottosegretario ricordava, da un fondo apposito. Tale fondo risulta avere un avanzo di bilancio di circa 600 milioni di euro, a fronte di circa 120 milioni che invece sono stati utilizzati per l'ultimo bando (quello cui si fa riferimento) relativo al progetto "Home care premium" 2012, tuttora in vigore, in assenza in realtà di un nuovo bando che tutti stanno aspettando. L'urgenza e la preoccupazione non riguardano solo gli oltre 18.000 attuali beneficiari ma l'enorme fabbisogno che noi abbiamo, con un target molto ampio di circa 5 milioni di famiglie e potenzialmente di oltre 14 milioni di persone in Italia. Dicevo di un fondo che è completamente autofinanziato perché, come sappiamo, non grava assolutamente sul bilancio dello Stato. Esso è completamente autofinanziato da trattenute, che sono aggiuntive, a carico dei dipendenti pubblici: quelli attualmente operativi (che lavorano) e quelli che sono in pensione. Si tratta di un progetto che ha potuto significare, in questi anni, una vera e propria eccellenza della pubblica amministrazione e che è stato anche preso ad esempio da molti studi internazionali come eccellenza di un modello integrato di welfare. Noi sappiamo quanto, in questi anni di crisi lunghissima, i tagli abbiano pesato sulla capacità espansiva del nostro welfare in termini di attenzione alle fasce sociali più deboli, ma anche di promozione verso tantissimi. Penso, ad esempio, a tante nuove generazioni che hanno trovato in questa forma di welfare integrativa legato a "Home care premium" anche la possibilità di utilizzare moduli per il diritto allo studio, non solo di eccellenza, ma anche legato a scuole medie inferiori, oltre che superiori. Si tratta, quindi, di una gamma molto ampia di interventi, non solo legata all'assistenza per gli autosufficienti, che in questi anni ha significato sicuramente moltissimo. Naturalmente sono contento delle rassicurazioni che lei, a nome del Governo, sta dando a quest'Aula, ma i nuovi accordi in realtà mettono a rischio quelle che fino adesso sono state le potenzialità di questo progetto. Infatti, a differenza di quello che era preventivato nei bilanci dell'istituto del 2012 e del 2013 (che prevedevano un'estensione ed un rafforzamento di questo progetto), pare esserci il rischio, in realtà, di un taglio dei beneficiari: mi riferisco ad un'interruzione, a partire dal nuovo accordo, della continuità assistenziale ed anche ad una riduzione da 16 o 12 mesi a 9 mesi di quella che è la durata assistenziale, oltre all'abolizione del registro delle associazioni di volontariato. Per questo motivo chiedo ulteriormente al Governo un monitoraggio affinché, quanto prima, non solo si concretizzi la proroga nel rapporto con gli ambiti territoriali sociali, ma venga anche bandito un nuovo progetto di "Home care premium" per i prossimi anni. Dirò di più: occorre davvero fare in modo che si eviti, così come ha scritto il 31 dicembre scorso l'agenzia giornalistica «Redattore sociale» (che, come noto, è il punto di riferimento per le politiche di integrazione sociale e di welfare nel nostro Paese), che venga incomprensibilmente a terminare e a cessare un esperimento che stava funzionando veramente con importanti risultati. Occorre che nei prossimi mesi questo esperimento possa continuare in modo tale da non rappresentare più un'eccezionalità ma piuttosto un punto continuativo per il nostro sistema di integrazione sociosanitaria.
ParlaMint-IT_2015-01-08-LEG17-Sed-371.u12	Segue l'interrogazione 3-01226 sulla vendita all'asta di un casale nell'area del Parco dell'Appia Antica. La rappresentante del Governo ha facoltà di rispondere a tale interrogazione.
ParlaMint-IT_2015-01-08-LEG17-Sed-371.u13	Signor Presidente, mi riferisco all'interrogazione con la quale la senatrice Montevecchi chiede se il Ministro dei beni e delle attività culturali e del turismo conosca la situazione di un'area, inserita nel Parco dell'Appia Antica, interessata da preesistenze antiche e sottoposta alle disposizioni di tutela archeologica, che è stata posta in vendita mediante asta e che potrebbe essere acquistata e restituita alla collettività. A tal proposito, vorrei precisare che quasi tutte le proprietà dell'Appia Antica sono interessate dalla presenza, più o meno evidente, nota e consistente, di strutture e beni archeologici. Con lungimiranza e con una visione complessiva dell'intero ambito dell'Appia, il Piano regolatore generale del 1965 aveva destinato a parco pubblico tutti i suoi 2.500 ettari, sul presupposto che soltanto con l'acquisizione pubblica si sarebbe potuta garantire la salvaguardia e la piena fruizione dell'immenso patrimonio culturale dell'Appia Antica. La competente Soprintendenza speciale per i beni archeologici di Roma, negli ultimi anni, quando è stato possibile, ha accresciuto il patrimonio pubblico, acquistando alcune proprietà che, dopo scavi e restauri, sono state regolarmente aperte al pubblico ed adeguatamente valorizzate. Le attuali disponibilità della Soprintendenza non consentono, tuttavia, di far fronte ad acquisizioni che comportano un così ingente esborso iniziale e la previsione di un successivo pari impegno economico per gli anni successivi, per assicurare il ripristino delle aree interessate dagli abusi, per i lavori di restauro e per le opere di adeguamento funzionale all'apertura al pubblico dell'area. Per quanto di specifica competenza, la Soprintendenza speciale esercita un'azione di tutela ampia e ha già espresso il proprio parere negativo alle richieste di condoni edilizi, chiedendo anche il ripristino dello stato dei luoghi, assicurando idonea vigilanza in questo senso nei confronti di eventuali futuri proprietari. Mentre dunque l'azione di tutela può essere assicurata dall'attività costante della Soprintendenza, per poter disporre ulteriori acquisizioni di proprietà e beni attualmente in proprietà privata sarebbe necessaria una assegnazione di fondi straordinari espressamente destinati alla creazione di un parco di valore archeologico. Puntualizzo questo concetto perché, come è noto, l'attuale comprensorio (di cui alla legge della Regione Lazio n. 66 del 10 novembre 1988) costituisce il Parco regionale dell'Appia Antica realizzato e gestito anche in funzione delle finalità di tutela e valorizzazione dei monumenti e dei complessi archeologici, artistici e storici in esso esistenti ma, in quanto parco regionale, è finalizzato specificamente a preservare e ricostituire l'ambiente naturale e valorizzare le risorse idrogeologiche, botaniche e faunistiche a scopi culturali, didattici e scientifici e per apprestare e gestire attrezzature sociali volte a fini culturali e ricreativi compatibili con i caratteri del parco. Si precisa comunque che la proprietà in parola ha una dimensione inferiore all'ettaro.
ParlaMint-IT_2015-01-08-LEG17-Sed-371.u14	[[Domando di parlare.]] [[PRESIDENTE. Ne ha facoltà.]] Signor Presidente, farò un intervento di poche parole, perché - ahimè - mi tocca costatare e prendere atto, una volta di più, dopo quasi due anni di legislatura, che i Presidenti del Consiglio si susseguono e si alternano, ma la politica rimane sempre la stessa, ovvero quella di continuare a non investire nella nostra cultura e nel nostro patrimonio artistico. Stiamo perdendo l'occasione di acquisire un bene, non solo da restituire alla collettività e da aprire alla sua libera fruizione, ma se volessimo ragionare nei termini utilitaristici e monetarisitici che oggi, ahimè, governano tutti noi nelle scelte quotidiane e anche le scelte di questo Esecutivo, potremmo pensare che stiamo perdendo un' occasione di investimento e quindi stiamo rinunciando ad un possibile generatore di ricchezza. Se si guarda alla cultura come al petrolio - cosa che rigetto, perché dovremmo essere legati al nostro patrimonio culturale a prescindere dal fatto che esso generi ricchezza monetaria, dal momento che esso genera una ricchezza spirituale in tutti noi, che già di per sé è un valore irrinunciabile, per quello che mi riguarda - e se si ragiona in termini utilitaristici, stiamo perdendo l'occasione per fare un investimento. Mi scusi Sottosegretario, lei sa che ormai sono legata a lei da una tradizione, che ci unisce quasi dall'inizio della legislatura, dal momento che mandano sempre lei a rispondere alle mie interrogazioni e vedo che nel 2015 si è consolidata la tradizione. Dunque non c'è nulla di personale nei suoi confronti, ma mi permetta: 5 milioni di euro per l'acquisizione non mi paiono una cifra insormontabile ed enorme se la compariamo ai tanti milioni di euro che sprechiamo. Quindi - ripeto - la cifra non è insormontabile: diciamo che non si vogliono trovare questi 5 milioni di euro. La cifra è quella che è, ma manca la volontà di investire. Che devo dire? Io mi posso solo augurare che questo bene finisca nelle mani di un privato illuminato, di un mecenate che, mosso da spirito rinascimentale, ne apra la fruizione alla collettività e si sostituisca allo Stato nella tutela e nella garanzia dell'articolo 9 della nostra Costituzione. Perché ormai - ahimè - in queste condizioni per la tutela e la garanzia della nostra Costituzione ci possiamo affidare solo a privati cittadini illuminati.
ParlaMint-IT_2015-01-08-LEG17-Sed-371.u15	Segue l'interrogazione 3-00031 sulla normativa in materia di distribuzione dei carburanti. Il rappresentante del Governo ha facoltà di rispondere a tale interrogazione.
ParlaMint-IT_2015-01-08-LEG17-Sed-371.u16	Onorevoli colleghi, circa la richiesta degli onorevoli interroganti riguardo alle iniziative che il Ministero dello sviluppo economico intende adottare per favorire, attraverso la definizione di nuove tipologie contrattuali, i processi di flessibilizzazione del mercato e l'incremento della concorrenza nel settore della distribuzione dei carburanti per autotrazione, preme evidenziare, preliminarmente, che la normativa in materia - decreto-legge 24 gennaio 2012, n. 1, convertito, con modificazioni, nella legge 24 marzo 2012, n. 27 - ha già previsto che tali differenti tipologie contrattuali, soprattutto per l'affidamento e l'approvvigionamento degli impianti di distribuzione, fossero definite negozialmente, mediante accordi sottoscritti tra le organizzazioni di rappresentanza dei titolari di autorizzazione o concessione maggiormente rappresentative, entro il 31 agosto 2012. Solo nel caso in cui tali accordi non fossero stati stipulati entro tale termine, ciascuna delle parti avrebbe potuto chiedere la definizione delle suddette tipologie contrattuali allo stesso MISE, che sarebbe stato tenuto a provvedere nei successivi 90 giorni. Pertanto, decorso tale termine, un intervento del Ministero nella definizione di tali forme è previsto non in modo autonomo, ma su richiesta di una delle parti e quindi in via surrogatoria: detta richiesta ad oggi non è stata espressamente formulata da alcuna delle organizzazioni di settore. Ciò nonostante, il Ministero ha più volte incontrato le parti per cercare di facilitare la ricerca di soluzioni condivise. La stessa amministrazione ha inoltre inviato già da tempo alle parti alcune bozze di nuove tipologie contrattuali, relative ai contratti di affitto di azienda, commissione e franchising. Un primo accordo è stato raggiunto in data 8 ottobre 2013 tra le Federazioni dei gestori (FAIB Confesercenti, FIGISC-ANISA Confcommercio e FEGICA Cisl) e le associazioni dei titolari (Assopetroli e Grandi reti) su uno schema di «contratto di commissione», sul quale l'Autorità garante della concorrenza e del mercato aveva evidenziato delle criticità, poi superate con la stesura definitiva del contratto in data 15 aprile 2014. Circa la richiesta di informazioni su quale sia lo stato di applicazione della normativa che garantisce la gratuità, sia per l'acquirente che per il venditore, delle transazioni di importo inferiore ai 100 euro regolate con carte di pagamento presso gli impianti di distribuzione di carburanti, si evidenzia che tale gratuità fu introdotta dall'articolo 34, comma 7, della legge n. 183 del 2011 (legge di stabilità 2012), a partire dal 1° gennaio 2012. Tale disposizione fu proposta dal Ministero dello sviluppo economico, sentita l'ABI, su richiesta delle federazioni dei gestori degli impianti di distribuzione dei carburanti maggiormente rappresentative a livello nazionale (sempre le stesse) per motivi di sicurezza del personale addetto agli impianti, in quanto riduceva la circolazione del contante. Le commissioni bancarie sono infatti di competenza del gestore dell'impianto di distribuzione di carburanti, rientrando tra i costi di esercizio. In realtà la reazione del sistema bancario a tale disposizione fu di forte opposizione, basata sull'asserita impossibilità di imporre per legge un servizio a costo zero. Con i primi decreti legge del Governo Monti si tentò più volte di sospendere la gratuità delle transazioni per la rete di distribuzione di carburanti, che poi fu confermata con un meccanismo di sterilizzazione cosiddetto ad orologeria (introdotto dall'articolo 12, comma 10, della legge n. 214 del 2012, salva Italia, poi modificato dall'articolo 27 della legge n. 27 del 2012, cresci Italia). La sopravvivenza a tempo della gratuità dei pagamenti con carte per transazioni inferiori a 100 euro nel settore della distribuzione carburanti, era collegata all'emanazione di un decreto MEF-MISE che definisse nuove regole per ridurre le spese di commissione. Ciò premesso, con la pubblicazione del decreto 14 febbraio 2014, n. 51 nella Gazzetta Ufficiale del 31 marzo 2014 è, quindi, cessata la gratuità delle transazioni e si è aperta una fase delicata in quanto, entro il 29 luglio 2014, le banche avrebbero dovuto adeguarsi, dando indicazioni puntuali sulla struttura dei costi che sottointendono alle commissioni, da differenziare tra carte di debito, di credito e micropagamenti (inferiori a 30 euro). È pertanto necessario che si pervenga alla definizione di commissioni, così come indicato dall'interrogante, che promuovano effettivamente l'uso degli strumenti di pagamento elettronico, anche alla luce dei principi di trasparenza e progressiva riduzione delle commissioni applicate agli esercenti, sanciti dal citato decreto, ed in considerazione delle ulteriori iniziative adottate dal Governo in tema di utilizzo della moneta elettronica anche in questo particolare settore di mercato; si segnala a tale riguardo che il decreto del Ministero dello sviluppo economico del 24 gennaio 2014 ha istituito l'obbligo per gli esercenti di qualunque attività commerciale di accettare pagamenti con carte di debito per importi superiori a 30 euro a partire dal 30 giugno dello scorso anno. Il citato obiettivo è alla base dei tavoli di confronto istituiti presso il Ministero dello sviluppo economico, cui hanno partecipato i rappresentanti del Ministero dell'economia e della Banca d'Italia, oltre che dell'ABI e dei gestori dei circuiti e sistemi di pagamento, in esito ai quali sono state rese note le iniziative di trasparenza e di promozione presenti sul mercato e a livello istituzionale. L'utilizzo della moneta elettronica è infatti sempre più importante per la sicurezza degli operatori e delle attrezzature ed è necessario cercare di ridurre il più possibile l'uso del contante, ancora presente in quantitativi molto elevati presso gli impianti di distribuzione dei carburanti ed oggetto di attacchi sempre più frequenti da parte della criminalità, considerando anche che la tracciabilità dei pagamenti elettronici inibisce comportamenti illegali che, tra l'altro, determinano una distorsione del mercato. La mia velocità nell'esposizione è dovuta alla complessità della risposta, in quanto molte sono le cose da dire in merito alle complesse domande per le quali ringrazio la senatrice interrogante. Sulla stessa linea è anche intervenuto il Ministero dell'interno, con il vice ministro Bubbico, in un incontro svoltosi nel 2014 con il Ministero dello sviluppo economico, le Federazioni dei gestori (Faib, Fegica, Figisc), le Associazioni dei titolari (Unione Petrolifera, Assopetroli, Consorzio Grandi Reti, Federdistribuzione), nonché le rappresentanze del mondo bancario, in un confronto sulle possibili soluzioni da adottare al fine di prevenire e contrastare i sempre più frequenti fenomeni di criminalità che interessano i punti vendita di carburanti, da tempo all'attenzione delle istituzioni pubbliche a livello locale (voglio ricordare la Regione Lombardia e la prefettura di Lecce). Anche in tale sede è emersa la necessità di promuovere la diffusione dei mezzi elettronici di pagamento al fine di limitare al massimo l'uso del denaro contante negli acquisti di carburante per autotrazione presso gli impianti di distribuzione. Con riferimento al livello delle commissioni bancarie, invece, si segnala, ancora, che l'Autorità garante della concorrenza e del mercato (AGCM) nel novembre 2014 ha dato atto degli impegni assunti formalmente dal Consorzio bancomat, al termine di un'istruttoria avviata il 19 febbraio scorso per accertare l'eventuale sussistenza di profili anticoncorrenziali, in violazione dell'articolo 101 del Trattato sul funzionamento dell'Unione europea. In particolare, il Consorzio bancomat, al quale aderiscono attualmente 594 soggetti, tra cui banche, società capogruppo di gruppi bancari e i più importanti operatori non bancari nazionali attivi nella fornitura di servizi di pagamento, a seguito dei predetti impegni assunti formalmente davanti all' Antitrust, ridurrà da 0,10 a 0,07 euro la commissione per ogni operazione ( Bill Payment ). Per il futuro, inoltre, questo valore sarà ancorato a un'analisi dei costi sostenuti dagli operatori e si ridurrà per effetto delle eventuali efficienze riscontrate a livello di sistema. Si segnala, peraltro, che in data 12 novembre 2014 è stata messa in atto una protesta da parte dei gestori degli impianti di distribuzione dei carburanti (denominata "No Card Day") promossa congiuntamente dalle tre federazioni dei gestori e consistente nella mancata accettazione per tutta la giornata di carte di credito o bancomat per i pagamenti, al fine di sensibilizzare l'opinione pubblica sugli elevati costi delle transazioni elettroniche che assorbono il margine di gestione e che quindi poi si riflettono sul prezzo del carburante alla pompa. Anche a seguito di tale protesta, con un ordine del giorno accolto alla Camera il 30 novembre 2014, il Governo si è impegnato a valutare la possibilità di promuovere ogni iniziativa appropriata a ripristinare la gratuità delle transazioni di importo inferiore ai 100 euro regolate con carte di pagamento presso gli impianti di distribuzione di carburanti, vigilando affinché tale sgravio non venga vanificato con l'imposizione di oneri di noleggio esorbitanti per gli apparecchi POS; ovvero fissare un tetto massimo alle commissioni per pagamenti con carte di debito e di credito presso tali impianti, affinché non superino il 150 per cento dei massimi prospettati dalla proposta di Regolamento europeo n. 550 del 2013 per le commissioni interbancarie, quindi lo 0,3 per cento della transazione per le carte di debito e lo 0,45 per cento della transazione per le carte di credito. In particolare, tale proposta di Regolamento europeo sulle commissioni interbancarie nel tempo garantirà una riduzione delle stesse (le cosiddette interchange fee ) applicate dai circuiti e, conseguentemente, un'ulteriore riduzione delle commissioni applicate agli esercenti (le cosiddette merchant fee ), con conseguente promozione dell'uso di tali strumenti di pagamento. Circa l'informativa su quali iniziative si intendano adottare per fissare i criteri di valutazione necessari per consentire ai gestori carburanti di riscattare eventualmente gli impianti, si fa presente che al momento questa valutazione non è stata ancora avviata, non essendo emerso un sostanziale interesse da parte degli operatori di settore. Riguardo a quali iniziative si intendano assumere per far rispettare la previsione normativa dell'articolo 28, comma 8, lettera b), del decreto-legge n. 98 del 2011, come modificato dall'articolo 17, comma 4, lettera a), del decreto-legge n. 1 del 2012, relativa al rilascio dell'autorizzazione per la rivendita dei tabacchi, le nuove disposizioni emanate dall'amministrazione competente (decreto del Ministero dell'economia e delle finanze n. 38 del 2013 «Regolamento recante disciplina della distribuzione e vendita dei prodotti da fumo», pubblicato sulla Gazzetta Ufficiale del 16 aprile) pongono taluni limiti per gli impianti di distribuzione dei carburanti, ad esempio con riferimento agli impianti ubicati nei centri urbani o in prossimità degli stessi, in quanto totalmente assimilabili per ubicazione e accessibilità dell'utenza a punti vendita di tabacchi ordinari. Tale questione non è ancora risolta in quanto, da una parte, l' Antitrust si è espressa nel 2014 accettando limitazioni all'apertura di nuovi punti vendita, giustificate in applicazione del principio della salute pubblica, d'altra parte il Consiglio di Stato in un parere ad un ricorso straordinario al Presidente della Repubblica (a fine agosto 2014) ha espresso un diverso avviso, affermando che le «distanze minime» tra due punti vendita di tabacchi devono riguardare tipologie simili di esercizi, mentre le rivendite di tabacchi presso gli impianti dì distribuzione carburanti sono destinate a una clientela diversa da quella ordinaria. Pertanto, alla luce del predetto parere il decreto del Ministero dell'economia e delle finanze n. 38 del 2013, che limita l'apertura di rivendite di tabacchi presso le stazioni di servizio stabilendo una distanza minima di 600 metri, manifesterebbe profili di illegittimità. Il TAR si è però pronunciato in maniera differente sulla legittimità del decreto de quo. (le relative sentenze del TAR Lazio del 2014 sono le nn. 5354, 5705, 5015, 5022). Da ultimo, si fa presente che si è intervenuti, sempre al fine di incrementare la concorrenza e la flessibilità del mercato, dando attuazione anche ad altre disposizioni del richiamato articolo 17 del decreto-legge n. 1 del 2012. Tra esse si ricordano i decreti del Ministro dello sviluppo economico del 17 gennaio 2013, recante disposizioni per rendere più chiari e comprensibili ai cittadini utenti i prezzi esposti presso gli impianti di distribuzione carburanti, e del 29 aprile 2013, volto a prevedere il rifinanziamento a nuove destinazioni del Fondo per la ristrutturazione della rete carburanti.
ParlaMint-IT_2015-01-08-LEG17-Sed-371.u17	[[Domando di parlare.]] [[PRESIDENTE. Ne ha facoltà.]] Signor Presidente, ringrazio davvero la signora Sottosegretario per l'articolata risposta che ha dato, con molte precisazioni, veramente esauriente. Provo anch'io a dare un paio di suggestioni. Innanzitutto, l'utilizzo della moneta elettronica e delle carte è importantissimo per la sicurezza degli operatori, ma anche per i clienti degli impianti. Gli attacchi della criminalità, come sappiamo, sono stati pesanti e ripetuti nel tempo. Il tributo di sangue è stato altissimo. Io sono figlia di benzinaio e ho vissuto sempre con molta apprensione l'arrivo di papà a casa. Restano aperte alcune questioni, ma è veramente notevole lo sforzo e il lavoro sinergico fatto da questo Governo, nella fattispecie dal Ministero per lo sviluppo economico e dal Ministero dell'interno che hanno saputo lavorare davvero sulle varie questioni poste, ad esempio anche su quella dell'utilizzo della moneta elettronica. Come sappiamo, il maggior utilizzo di tale forma di pagamento determina, poi, anche l'inibizione dell'illegalità e la tracciabilità di tutte le varie operazioni, anche - se vogliamo - per la contabilità personale. Sappiamo che il settore della distribuzione dei carburanti è strategico per il nostro Paese, che lo affida proprio alla mobilità e al trasporto su gomma. Quindi, ogni scelta va ad incidere direttamente sulla qualità di vita dei cittadini automobilisti e sulla competitività delle varie imprese. La questione della vendita dei tabacchi rimane aperta, e spero in una prossima definizione. Resta poi un aspetto da sottolineare in questo momento. Fatto più unico che raro, di cui bisogna dare atto al Governo, è l'aver disattivato l'aumento delle accise dei carburanti che ha determinato un risparmio notevole per le famiglie e uno stimolo ai consumi. C'è stato infatti un doppio respiro di sollievo per gli automobilisti e per gli stessi gestori, i quali auspicano una ripresa dei consumi petroliferi che potrebbero essere stimolati sia dal calo del prezzo internazionale del petrolio, di cui stiamo godendo, sia da una diminuita pressione fiscale. Siamo infatti tornati ai livelli del marzo 2014. La riduzione di 0,24 centesimi al litro è davvero un fatto più unico che raro e riveste una notevole importanza sia dal punto di vista delle aspettative dei consumatori sia sul fronte di un'attenuazione delle politiche di inasprimento fiscale finora perseguite. La ringrazio per questa esauriente risposta e per la possibilità di poter comunque continuare ad approfondire questi argomenti, non ultimo quello dell'utilizzo della carta elettronica. Ricordo che gli impianti hanno subìto una grande trasformazione. Di fronte alla crisi molte famiglie hanno lasciato la conduzione tipicamente familiare per entrare nell'ottica di questi impianti, detti ghost perché il gestore è fantasma, dal momento che appare solo per fare operazioni meramente fisiche di carico e scarico nell'impianto medesimo. Si è determinato quindi un cambiamento in corsa e il MISE, in questo caso, insieme alle varie organizzazioni che si occupano della questione, dovrebbe cercare di accompagnare questo processo in modo da rendere più semplice, per chi - come abbiamo ricordato - ha operato in questo settore con tanta fatica, portando avanti l'attività anche con un contributo di sangue altissimo, avere nuove opportunità di lavoro e di occupazione. PRESIDENTE. Lo svolgimento delle interrogazioni all'ordine del giorno è così esaurito.
ParlaMint-IT_2015-01-08-LEG17-Sed-371.u18	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2015-01-08-LEG17-Sed-371.u19	Il Senato tornerà a riunirsi in seduta pubblica lunedì 12 gennaio, alle ore 17, con il seguente ordine del giorno: (Vedi ordine del giorno) La seduta è tolta (ore 17,03).
