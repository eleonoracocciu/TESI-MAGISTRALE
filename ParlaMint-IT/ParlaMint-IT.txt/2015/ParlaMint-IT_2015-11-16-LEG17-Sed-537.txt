ParlaMint-IT_2015-11-16-LEG17-Sed-537.u1	La seduta è aperta (ore 16,05). Si dia lettura del processo verbale. PEGORER, segretario, dà lettura del processo verbale della seduta del 3 novembre.
ParlaMint-IT_2015-11-16-LEG17-Sed-537.u2	[[Domando di parlare.]] [[PRESIDENTE. Ne ha facoltà.]] Signor Presidente, chiedo la votazione del processo verbale, previa verifica del numero legale.
ParlaMint-IT_2015-11-16-LEG17-Sed-537.u3	Invito il senatore Segretario a verificare se la richiesta risulta appoggiata dal prescritto numero di senatori, mediante procedimento elettronico. (La richiesta risulta appoggiata). Invito pertanto i senatori a far constatare la loro presenza mediante procedimento elettronico. (Segue la verifica del numero legale). Il Senato non è in numero legale. Il voto sul processo verbale della seduta del 3 novembre scorso sarà rinviato alla prossima seduta.
ParlaMint-IT_2015-11-16-LEG17-Sed-537.u4	Comunico che in data 14 novembre 2015 è stato presentato il seguente disegno di legge: dal Presidente del Consiglio dei ministri: «Conversione in legge del decreto-legge 13 novembre 2015, n. 179, recante disposizioni urgenti in materia di contabilità e di concorso all'equilibrio della finanza pubblica delle Regioni» (2133).
ParlaMint-IT_2015-11-16-LEG17-Sed-537.u5	Onorevoli colleghi, come è noto la 5ᵃ Commissione permanente non ha concluso l'esame in sede referente dei disegni di legge di stabilità e di bilancio, nei termini stabiliti dal calendario dell'Assemblea. Il presidente Tonini, con lettera del 13 novembre scorso, ha chiesto l'autorizzazione a proseguire i lavori della Commissione bilancio per concluderli nella giornata di domani. Conseguentemente, la discussione in Assemblea dei documenti finanziari non potrà iniziare prima di mercoledì 18 novembre, secondo quanto sarà definito dalla Conferenza dei Capigruppo nella riunione di domani alle ore 16. La seduta antimeridiana di domani non avrà luogo. Come già anticipato in via informale ai Gruppi, l'Assemblea tornerà a riunirsi domani pomeriggio, alle ore 17, per un'informativa del Governo sugli attentati di Parigi. I Gruppi potranno intervenire per cinque minuti ciascuno. Durante il dibattito la 5ᵃ Commissione è autorizzata a proseguire i propri lavori. Comunico, inoltre, che il Parlamento in seduta comune è convocato mercoledì 18 novembre, alle ore 13, per le votazioni relative all'elezione di tre giudici della Corte costituzionale. La chiama avrà inizio dai senatori.
ParlaMint-IT_2015-11-16-LEG17-Sed-537.u6	[[Si leva in piedi e con lui tutta l'Assemblea]] Onorevoli colleghi, venerdì sera Parigi è stata colpita da una serie di attentati terroristici che hanno causato 132 morti e centinaia di feriti. Una normale serata di un tranquillo fine settimana è diventata all'improvviso il tragico teatro di un massacro organizzato, rivolto contro i più comuni simboli della spensieratezza quotidiana: un evento sportivo, uno spettacolo musicale, la convivialità di una cena al ristorante tra amici. Tra le vittime innocenti di quelle stragi insensate piangiamo oggi anche Valeria Solesin, che a Parigi metteva a frutto il proprio talento attraverso gli studi in campo sociale alla Sorbona. La violenza e la crudeltà del terrorismo feriscono e colpiscono la libertà dei singoli, la libertà dei popoli, l'umanità tutta. L'attacco alla Francia è un attacco contro l'Europa della pace e contro tutti coloro che credono nella democrazia e nella libertà. Sono gesti disumani, indegni e vili. Noi rigettiamo con fermezza il tentativo di assoggettare i cittadini alla paura attraverso un messaggio di morte. La violenza, il terrore e l'offesa alla dignità umana non prevarranno. Continueremo in ogni circostanza a difendere senza tentennamenti la democrazia, la libertà, i diritti fondamentali di tutte le persone. A nome di tutta l'Assemblea, e con profonda commozione, rivolgo ai cittadini francesi, ai feriti e ai familiari delle vittime, il nostro pensiero, il nostro affetto e la nostra solidarietà. Esprimo la vicinanza di ciascuno di noi a tutti coloro, ovunque siano, che soffrono per le atrocità del terrorismo e dello Stato islamico, abbracciandoli con l'amicizia profonda di chi si sente unito da una comune umanità. Invito l'Assemblea ad osservare un minuto di silenzio e di raccoglimento. [[L'Assemblea osserva un minuto di silenzio.]]
ParlaMint-IT_2015-11-16-LEG17-Sed-537.u7	[[Domando di parlare.]] [[PRESIDENTE. Ne ha facoltà.]] Signor Presidente, l'Italia, il Veneto, la città di Venezia si stringono intorno alla famiglia, al fidanzato e agli amici di Valeria Solesin. Tutti noi parlamentari, nel prendere le difficili decisioni per combattere con efficacia la fabbrica del terrore, dovremmo avere sempre in mente anche il suo sacrificio. La piccola comunità dei demografi italiani è sconvolta dalla perdita di una giovane studiosa, che ha già dato interessanti contributi di ricerca, mostrando un equilibrio non comune e una sorprendente maturità di giudizio. Personalmente - anche se, purtroppo, non ho fatto in tempo a conoscerla - mi sono rivisto nella vicenda umana e professionale di Valeria: dottorando in demografia, alla sua età partecipavo ai miei primi seminari e convegni a Parigi, allora come ora tra i maggiori centri europei per gli studi di popolazione, così come hanno fatto tanti demografi italiani negli ultimi decenni. Per me è facile comprendere come mai Valeria, giovane sociologa con laurea triennale a Trento, e intensamente impegnata fin da adolescente in attività di volontariato, si sia dedicata a questo campo di studi, prima con la laurea magistrale e poi con il dottorato alla Sorbona. La demografia affratella i popoli perché ne scopre continuamente le somiglianze proprio nelle vicende fondamentali della vita, come fare famiglia, mettere al mondo i figli, migrare e morire, riscoprendo di continuo l'unità di fondo della famiglia umana. Valeria non era un cervello in fuga. Era una giovane cittadina italiana ed europea che aveva scelto la Francia per dedicare la sua attività di studiosa alle cose che più le interessavano. Valeria confronta la condizione femminile in Francia e in Italia, mettendo in luce le profonde differenze nel mercato del lavoro, nel welfare, nel milieu culturale, ma sottolineando anche alcune importanti affinità. Voglio darle voce in quest'Aula leggendo le conclusioni di un articolo da lei pubblicato sulla rivista «Neodemos» un paio d'anni fa, quando aveva solo ventisei anni. Cito: «In un contesto europeo in cui si promuove l'occupazione femminile non si possono ignorare le conseguenze dell'arrivo dei figli sull'attività professionale delle donne. Se da un lato, infatti, l'Italia fatica a raggiungere l'obiettivo, sancito dal trattato di Lisbona, di un'occupazione femminile al 60 per cento, si nota che anche in Francia, paese assai più performante, l'occupazione delle donne sia ancora sensibile all'età e al numero di figli presenti nel nucleo famigliare. È per questo motivo che appare auspicabile una maggiore condivisione delle responsabilità familiari e professionali tra le donne e gli uomini in entrambi i paesi». Ci mancherai, Valeria; mancherai prima di tutto alla tua famiglia, al tuo fidanzato, ai tuoi amici e colleghi, ma, come ha detto tua madre con parole veramente sublimi, mancherai anche al tuo Paese. La nostra passione, il nostro impegno e il nostro lavoro siano degni del suo sacrificio. [[Applausi. Molte congratulazioni.]]
ParlaMint-IT_2015-11-16-LEG17-Sed-537.u8	[[Domando di parlare.]] [[PRESIDENTE. Ne ha facoltà.]] Signor Presidente, mi associo a quanto è stato detto e al cordoglio per le vittime di Parigi, soprattutto per la vittima italiana, della mia terra, il Veneto. Voglio ricordare questa ragazza - che chiaramente non ho potuto conoscere personalmente - ricordando i genitori, che penso tutti voi in questi giorni abbiate visto nelle interviste ai vari telegiornali; voglio ricordare la forza, la determinazione, la convinzione espressa nelle loro parole di tenere viva la propria figlia, una figlia che si impegnava nel sociale e che loro hanno definito un cervello in fuga, perché l'Italia non le aveva dato opportunità di poter dimostrare quelle grandi capacità che, invece, in Francia, all'università Sorbona, stava dimostrando. Una ragazza piena di vita, che amava la vita ma che, soprattutto, come emerge dal racconto dei genitori, amava aiutare gli altri. Credo che in questo momento di particolare tensione, in cui di fatto è stata dichiarata guerra all'Occidente, dobbiamo essere sicuramente tutti uniti e compatti nel dire no a qualsiasi tipo di violenza, perché questa non è una violenza umana: è stata una violenza bestiale; è stata una violenza che non ha nessun tipo di giustificazione; è stata una violenza che ha tolto il respiro a ognuno di noi. Credo che in questo momento non ci debba essere nessun tipo di divisione. Quello che mi sento di chiedere con forza, ad alta voce, è che nell'intento di unità ci sia anche una risposta decisa nei confronti del califfato dell'ISIS, che non ha più ragione di essere protetto e nemmeno di non essere colpito al cuore, perché deve essere sconfitto con determinazione, soprattutto per riportare quella tranquillità, quella serenità, quella sicurezza di cui tutti abbiamo bisogno ma di cui soprattutto abbiamo diritto. [[Applausi.]]
ParlaMint-IT_2015-11-16-LEG17-Sed-537.u9	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2015-11-16-LEG17-Sed-537.u10	Il Senato tornerà a riunirsi in seduta pubblica domani, martedì 17 novembre, alle ore 17, con il seguente ordine del giorno: (Vedi ordine del giorno) La seduta è tolta (ore 16,22).
