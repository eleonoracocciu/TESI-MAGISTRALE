ParlaMint-IT_2015-05-14-LEG17-Sed-451.u1	La seduta è aperta (ore 16). Si dia lettura del processo verbale. BARANI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2015-05-14-LEG17-Sed-451.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2015-05-14-LEG17-Sed-451.u3	L'ordine del giorno reca lo svolgimento di un'interpellanza e di interrogazioni. Sarà svolta per prima l'interpellanza 2-00253 sul diritto alle detrazioni fiscali per i conduttori di alloggi sociali. Ha facoltà di parlare il senatore Mirabelli per illustrare tale interpellanza.
ParlaMint-IT_2015-05-14-LEG17-Sed-451.u4	Signora Presidente, abbiamo sollecitato diverse volte la risposta a quest'interpellanza, perché credo vi sia bisogno di chiarimenti urgenti in una fase in cui si stanno depositando le dichiarazioni dei redditi. Il decreto-legge n. 47 del 2014, che poi è stato convertito nella legge n. 80 del 2014, si occupava di misure urgenti per l'emergenza abitativa. All'articolo 7, ha previsto per il triennio 2014-2016 detrazioni fiscali IRPEF per i conduttori di alloggi sociali. Ora, questa definizione ha la necessità di un chiarimento, come hanno sottolineato più volte in queste settimane sia i sindacati degli inquilini sia i CAF sia gli enti gestori dell'edilizia residenziale pubblica. In particolare, il tema è se i conduttori di alloggi di edilizia residenziale pubblica (e quindi alloggi ex IACP o dei Comuni) rientrino tra i conduttori di alloggi sociali. È importante avere questa risposta, sapendo - e questa è la tesi dell'interrogante - che, anche nel decreto-legge n. 47 del 2014 e poi soprattutto nella legge che ha modificato questo punto, evidentemente le case di edilizia residenziale pubblica, soprattutto quelle a canone sociale, rientrano appieno tra gli alloggi sociali. Tanto è vero che sono anche fabbricati per i quali è possibile, per gli enti gestori non pagare l'IMU, perché vengono riconosciute come abitazioni principali, aventi uno scopo sociale e, quindi, esenti. È importante, però, conoscere l'opinione del Governo perché, in queste ore e in questi giorni, c'è bisogno di dare indicazioni chiare a tutti gli enti coinvolti in questa vicenda e, soprattutto, ai cittadini. Pertanto, chiedo al Governo di rispondere all'interpellanza. PRESIDENTE. Il rappresentante del Governo ha facoltà di rispondere all'interpellanza testé svolta.
ParlaMint-IT_2015-05-14-LEG17-Sed-451.u5	Signora Presidente, con il documento in esame il senatore interpellante rappresenta che l'articolo 7 del decreto-legge n. 47 del 2014, convertito con modificazioni con la legge n. 80 del 2014, recante «Misure urgenti per l'emergenza abitativa per il mercato delle costruzioni e per l'Expo 2015», prevede, per il triennio 2014-2016, una detrazione a favore dei soggetti titolari di contratti di locazione di alloggi sociali, come definiti dal decreto del Ministro delle infrastrutture del 22 aprile 2008, adibiti ad abitazioni principali. In particolare, l'interpellante sarebbe dell'avviso che nella definizione di alloggio sociale di cui al richiamato decreto ministeriale rientrino gli alloggi riconducibili alla tipologia di intervento e di gestione dell'edilizia residenziale pubblica da parte delle aziende territoriali per l'edilizia residenziale pubblica o degli Istituti autonomi case popolari, comunque denominati, e quindi debba ritenersi applicabile la detrazione introdotta dal decreto-legge n. 47 del 2014 in favore dei conduttori di questi alloggi sociali. In proposito, approssimandosi il termine per la presentazione della dichiarazione dei redditi, l'interpellante fa presente che si stanno verificando situazioni di incertezza da parte di taluni uffici dell'Agenzia delle entrate circa il diritto alla detrazione in rapporto alla definizione stessa di alloggio sociale, che ingenerano confusione e incertezza nei contribuenti e negli stessi operatori fiscali per l'assistenza alla dichiarazione. Per i motivi indicati, il senatore interpellante chiede di conoscere quali atti il Ministero dell'economia e delle finanze intende adottare per meglio esplicitare e rendere certo il diritto alla detrazione per i contribuenti conduttori di alloggi sociali. Al riguardo, sentita l'Agenzia delle entrate, si fa presente quanto segue: intanto, bisogna preliminarmente osservare che l'articolo 7 del decreto-legge n. 47 del 2014 dispone che per il triennio 2014-2016 ai soggetti titolari di contratti di locazione di alloggi sociali, come definiti dall'articolo 5 della legge 8 febbraio del 2007, n. 9, adibiti a propria abitazione principale spetta una detrazione complessivamente pari a 900 euro, se il reddito complessivo non supera euro 15.493,71; a 450 euro, se il reddito complessivo supera euro 15.493,71 ma non euro 30.987,41. Per la definizione di alloggio sociale la norma rinvia al decreto del Ministro delle infrastrutture del 22 aprile 2008, di attuazione dell'articolo 5 della legge 8 febbraio 2007, n. 9, in materia di «interventi per la riduzione del disagio abitativo per particolari categorie sociali». L'articolo 1 del citato decreto ministeriale individua l'alloggio sociale come l'unità immobiliare adibita ad uso residenziale in locazione permanente che svolge la funzione di interesse generale, nella salvaguardia della coesione sociale, di ridurre il disagio abitativo di individui e di nuclei familiari svantaggiati, che non sono in grado di accedere alla locazione di alloggi nel libero mercato. Rientrano nella definizione di cui al comma 2 anche «gli alloggi realizzati o recuperati da operatori pubblici e privati, con il ricorso a contributi o agevolazioni pubbliche - quali esenzioni fiscali, assegnazione di aree od immobili, fondi di garanzia, agevolazioni di tipo urbanistico - destinati alla locazione temporanea per almeno otto anni ed anche alla proprietà». L'articolo 2 del decreto stabilisce che le Regioni, in concertazione con le ANCI regionali, definiscono i requisiti per l'accesso e la permanenza nell'alloggio sociale. Il canone di locazione dell'alloggio sociale di cui all'articolo 1, comma 2, è definito dalle Regioni, in concertazione con le ANCI regionali, in relazione alle diverse capacità economiche degli aventi diritto, alla composizione del nucleo familiare e alle caratteristiche dell'alloggio. Il canone di locazione dell'alloggio sociale di cui all'articolo 1, comma 3, non può superare quello derivante dai valori risultanti dagli accordi locali sottoscritti ai sensi dell'articolo 2, comma 3, della legge n. 431 del 1998, ovvero, qualora non aggiornati, il valore determinato ai sensi dell'articolo 3, comma 114, della legge n. 350 del 2003, e può essere articolato in relazione alla diversa capacità economica degli aventi diritto, alla composizione del nucleo familiare e alle caratteristiche dell'alloggio. L'applicazione della normativa richiamata, che peraltro assegna un ruolo rilevante alle Regioni per la definizione dei requisiti di accesso e permanenza nell'alloggio sociale, comporta necessariamente l'acquisizione dell'avviso del Ministero delle infrastrutture e dei trasporti, che ha adottato il citato decreto del 22 aprile 2008. Al riguardo l'Agenzia segnala, comunque, che l'individuazione degli alloggi sociali ha effetto anche con riguardo ad altre disposizioni del decreto-legge n. 47 del 2014, che prevedono agevolazioni fiscali, nonché con riguardo alle disposizioni in materia di IMU, che prevedono un trattamento di favore per gli alloggi sociali, distinguendoli da quelli assegnati dagli enti di edilizia residenziale pubblica. In particolare, per quanto riguarda l'IMU, l'articolo 13 del decreto-legge 6 dicembre 2011, n. 201, prevede al comma 2 che «L'imposta municipale propria non si applica, altresì: (...) b) ai fabbricati di civile abitazione destinati ad alloggi sociali come definiti dal decreto del Ministro delle infrastrutture del 22 aprile 2008, pubblicato nella Gazzetta Ufficiale n. 146 del 24 giugno 2008;». Il comma 10 del medesimo articolo prevede che la detrazione per abitazione principale «si applica agli alloggi regolarmente assegnati dagli Istituti autonomi per le case popolari (IACP) o dagli enti di edilizia residenziale pubblica, comunque denominati, aventi le stesse finalità degli IACP, istituiti in attuazione dell'articolo 93 del decreto del Presidente della Repubblica 24 luglio 1977, n. 616». In altri termini dalle disposizioni in materia di IMU sembra evidenziarsi che la circostanza per cui un immobile sia assegnato da un IACP o da un ente di edilizia residenziale pubblica non ne comporta automaticamente la non applicazione dell'imposta, in quanto occorre verificare se l'immobile abbia effettivamente le caratteristiche di «alloggio sociale», di cui al citato decreto del 22 aprile 2008. Tale orientamento è ribadito nelle FAQ IMU/TASI n. 15 e n. 20, predisposte dal Dipartimento delle finanze, laddove è precisato, rispettivamente, che i fabbricati posseduti da ex IACP, che non hanno i requisiti dell'alloggio sociale, sono assoggettati ad IMU, e che l'esenzione IMU si applica solo quando gli immobili hanno i requisiti e le caratteristiche indicate dal decreto del 22 aprile 2008. Nella FAQ n. 20 è altresì precisato che «nel modello di Dichiarazione IMU il proprietario dell'alloggio sociale deve anche barrare il campo 15 relativo alla "Esenzione" e riportare, nello spazio dedicato alle "Annotazioni", la seguente frase: "L'immobile possiede le caratteristiche e i requisiti richiesti dalla lettera b), comma 2, dell'articolo 13 del decreto-legge n. 201 del 2011"». Quindi, costituisce uno specifico onere del proprietario dell'alloggio sociale attestare la sussistenza dei relativi requisiti. Ciò posto si ritiene che, diversamente da quanto sembra desumersi dall'atto di sindacato ispettivo in esame, non tutti gli alloggi riconducibili alla tipologia di intervento e di gestione dell'edilizia residenziale pubblica - da parte delle aziende territoriali per l'edilizia residenziale pubblica o degli Istituti autonomi case popolari comunque denominati - integrano i presupposti per essere considerati alloggi sociali e consentono al locatario, quindi, di avvalersi della detrazione prevista all'articolo 7 del decreto-legge n. 47 del 2014. Quanto precede rileva altresì anche per l'ulteriore valutazione circa l'adeguatezza della quantificazione della copertura finanziaria prevista per la detrazione in questione. Infine, in relazione alla richiesta fatta dall'interpellante al Ministro dell'economia e delle finanze, di adottare atti per meglio esplicitare e rendere certo il diritto alla detrazione per i contribuenti conduttori di alloggio sociale, fatte salve eventuali iniziative del competente Ministero delle infrastrutture e dei trasporti, si rappresenta l'opportunità di precisare che, laddove la natura di «alloggio sociale», ai sensi del decreto del Ministero delle infrastrutture del 22 aprile 2008, non risulti espressamente dal contratto di locazione, il proprietario dell'alloggio dovrà rilasciare al locatario un'attestazione in cui sia specificato, analogamente a quanto previsto per la dichiarazione IMU, che l'immobile possiede le caratteristiche e i requisiti previsti dal citato decreto del 22 aprile 2008. Tale attestazione dovrà essere esibita dal locatario che intende avvalersi della detrazione agli intermediari che operano l'assistenza fiscale.
ParlaMint-IT_2015-05-14-LEG17-Sed-451.u6	[[Domando di parlare.]] [[PRESIDENTE. Ne ha facoltà.]] Signora Presidente, intervengo brevemente per manifestare la mia soddisfazione per la risposta del Governo, che conferma come gli alloggi di edilizia residenziale pubblica assegnati a cittadini che sono in graduatoria - e quindi bisognosi - rientrano a pieno titolo nella definizione di alloggi sociali. Sicuramente non tutti gli alloggi di edilizia residenziale pubblica sono sociali, ma sicuramente - mi pare che ciò emerga dalla risposta - lo sono quelli per i quali gli IACP, le ALER e i Comuni non hanno pagato l'IMU, proprio riconoscendo il loro ruolo sociale. Ora, l'attestazione da parte degli enti della natura di alloggio sociale della casa occupata dagli inquilini che chiederanno la detrazione credo sia un atto dovuto, ne mi sembra che la risposta data faccia la chiarezza necessaria e si muova nella direzione giusta.
ParlaMint-IT_2015-05-14-LEG17-Sed-451.u7	Seguono le interrogazioni 3-01047 sui danni provocati dal maltempo in Puglia e 3-01865 sulla dichiarazione dello stato di calamità naturale per il maltempo in Toscana. Il rappresentante del Governo ha facoltà di rispondere congiuntamente a tali interrogazioni.
ParlaMint-IT_2015-05-14-LEG17-Sed-451.u8	Signora Presidente, onorevoli senatori, in considerazione dell'analogia delle problematiche evidenziate dagli interroganti, concernenti sostanzialmente i danni subiti dalle imprese agricole a seguito di eccezionali avversità atmosferiche, ho ritenuto opportuno rispondere congiuntamente al riguardo. Mi riferisco, in particolare, agli eventi atmosferici verificatisi nel mese di giugno 2014 nei territori della Regione Puglia e lo scorso marzo nella Regione Toscana. Al riguardo, ricordo preliminarmente che gli interventi previsti dal decreto legislativo n. 102 del 2004 per il sostegno alle imprese agricole colpite da avversità atmosferiche eccezionali possono essere attivati a condizione che il danno sulla produzione lorda vendibile risulti superiore al 30 per cento ed esclusivamente per le avversità e le colture danneggiate non comprese nel Piano assicurativo annuale per la copertura dei rischi, le cui polizze sono agevolate da un contributo statale fino all'80 per cento della spesa premi sostenuta per gli eventi atmosferici accaduti fino al 2014 e fino al 65 per cento per quelli accaduti nel 2015. Vorrei peraltro segnalare che gli strumenti ex ante, come quello assicurativo, si sono dimostrati nel corso del tempo nettamente più efficaci rispetto agli interventi compensativi, assicurando infatti oltre 7 miliardi di euro di produzione lorda vendibile agricola. Inoltre, le assicurazioni agevolate sono state inserite tra le misure analizzate dalla Commissione europea per far fronte, a partire dal periodo di programmazione 2014-2020, alle crisi che interessano il settore agricolo. Infatti, sono all'esame mirate azioni volte ad assicurare l'estensione territoriale della misura e a meglio informare le imprese agricole circa la portata e le potenzialità dello strumento assicurativo. Abbiamo avuto l'80 per cento di imprese assicurate nel Nord del Paese, mentre molto poche sono state le imprese assicurate nel Mezzogiorno. In tale quadro, il disegno di legge collegato alla manovra di finanza pubblica per il 2014, all'articolo 12, prevede una delega al Governo al fine di adeguare l'attuale normativa agli orientamenti dell'Unione europea in materia di aiuti di Stato al settore agricolo e forestale ed alla nuova programmazione dell'Unione europea per il periodo 2014-2020. Aggiungo, inoltre, che lo scorso 29 aprile il Consiglio dei ministri ha approvato il decreto-legge n. 51 del 2015, che prevede, tra l'altro, l'estensione delle fattispecie nelle quali è consentito l'accesso al Fondo di solidarietà nazionale alle imprese agricole, con particolare riferimento alle imprese che hanno subito danni a causa di eventi alluvionali occorsi nel 2014 e fino alla data di entrata in vigore del succitato decreto-legge, nonché delle infezioni di organismi nocivi ai vegetali. Pertanto, le imprese agricole danneggiate dalle piogge alluvionali che non hanno sottoscritto polizze assicurative agevolate a copertura dei rischi possono accedere con le nuove misure agli interventi per favorire la ripresa dell'attività economica e produttiva. Tutte le Regioni interessate, ivi comprese le Regioni Puglia e Toscana, che ad oggi non hanno fatto pervenire alcuna formale richiesta d'intervento per gli eventi richiamati, in deroga ai termini stabiliti dal decreto legislativo n. 102 del 2004, possono quindi deliberare la proposta di declaratoria di eccezionalità degli eventi atmosferici entro sessanta giorni dall'entrata in vigore del decreto-legge. Per quanto concerne infine l'esclusione dal Patto di stabilità delle somme impegnate dai Comuni per far fronte alla richiamata emergenza, segnalo che il Governo è intervenuto nei termini sopra descritti anche in ragione delle esigenze di carattere finanziario e che eventuali deroghe al Patto di stabilità richiederebbero comportare idonee coperture assicurative. Nel Programma di sviluppo rurale nazionale abbiamo definito quest'anno un intervento finanziario per il regime assicurativo per la gestione del rischio pari ad 1,6 miliardi di euro: somma assolutamente congrua e sufficiente perché si possa avere un piano nazionale distribuito in maniera omogenea su tutto il territorio nazionale.
ParlaMint-IT_2015-05-14-LEG17-Sed-451.u9	[[Domando di parlare.]] [[PRESIDENTE. Ne ha facoltà.]] Ringrazio il sottosegretario Castiglione, per essere venuto a riferire oggi in Aula riguardo alla mia interrogazione, che ho presentato il 18 giugno 2014, ovvero proprio durante gli eventi atmosferici di cui in essa si parla. C'è da dire che le assicurazioni a cui faceva riferimento il Sottosegretario, purtroppo, non garantiscono la copertura di tutti i rischi - gli interventi per il sostegno alle imprese agricole colpite da avversità atmosferiche eccezionali possono essere attivati a condizione che il danno sulla produzione lorda vendibile risulti superiore al 30 per cento - né garantiscono i danni derivati da fitopatie, quali la Xylella che si sta verificando attualmente. Quindi, non comprendendo il rischio, non possono nemmeno risarcire il danno. Il mio consiglio, che potrebbe essere magari utile come suggerimento, sia per le assicurazioni che per il Governo, che si dimostra attento in alcuni casi ma magari non tempestivo in altri, è di allargare le coperture assicurative in modo da dare la possibilità agli agricoltori di accedere meglio ai risarcimenti, e soprattutto di abbassare la soglia prevista del 30 per cento, in modo che essi possano eventualmente accedere anche in questo caso in maniera diversa da quella attuale. Tra l'altro, c'è da segnalare che, se si fosse agito anche sui consorzi di bonifica - pensiamo ai rischi idrogeologici venutisi a verificare nel Gargano, sempre nel 2014 - probabilmente si sarebbero potuti ottenere minori danni, più coltivazioni, più produttività nel comparto agricolo e più soddisfazione anche degli agricoltori, che sono sempre vessati. Mi ritengo parzialmente soddisfatta della risposta del Sottosegretario, anche perché si è agito su fondi del 2014 quando si poteva agire su quelli del 2013 che il Governo poteva già stanziare.
ParlaMint-IT_2015-05-14-LEG17-Sed-451.u10	[[Domando di parlare.]] [[PRESIDENTE. Ne ha facoltà.]] Ringrazio il Sottosegretario e anch'io mi dichiaro parzialmente soddisfatta della risposta, in quanto l'interrogazione riguardava anche i danni subiti dalle amministrazioni. In particolare, i Comuni della Versilia hanno subito danni quantificati in circa 10 milioni di euro. È vero che è stato dichiarato lo stato di calamità - e questo ci rassicura - ma intanto i Comuni hanno dovuto coprire le somme urgenze con risorse proprie, e proprio in tempo di bilancio. Peraltro, alcune di queste somme urgenze si sono dovute coprire con la spesa corrente, in parte indebitandosi ulteriormente. Ora ciò che importa è che sia quantificato al più presto quanto le Regioni devono avere, in modo da poter determinare la percentuale di copertura delle somme urgenze. Per quanto riguarda, poi, i danni ai patrimoni privati, e quindi alle aziende e specialmente a quelle agricole e florovivaistiche, quantificati in decine e decine di milioni, è importante che quanto previsto dal decreto-legge n. 51 del 2015 sia pubblicizzato al massimo e sia spiegato bene anche il meccanismo con il quale le imprese possono accedere ai benefici previsti dalla legge. Le stesse associazioni di categoria hanno chiesto questo, perché non è così chiaro il meccanismo. Inoltre, ci auguriamo che la delega al Governo prevista dal collegato alla manovra di finanza pubblica per il 2014, per adeguare l'attuale normativa agli orientamenti dell'Unione europea in materia di aiuti di Stato al settore agricolo e alla nuova programmazione dell'Unione europea per il 2014-2020, sia fatta al più presto.
ParlaMint-IT_2015-05-14-LEG17-Sed-451.u11	Segue l'interrogazione 3-01724 sulla sicurezza delle gallerie sulla strada statale 714 in provincia di Pescara. Il rappresentante del Governo ha facoltà di rispondere a tale interrogazione.
ParlaMint-IT_2015-05-14-LEG17-Sed-451.u12	Signora Presidente, in risposta ai quesiti posti, l'ANAS informa che i lavori all'interno della galleria Le Piane sono stati completati nel febbraio 2014. Tali opere, come è noto, erano state finanziate con risorse previste dal decreto-legge n. 69 del 2013, cosiddetto decreto del fare, e inserite nel programma degli interventi di manutenzione straordinaria di ponti, viadotti e gallerie della rete stradale nazionale in gestione ad ANAS. Il costo del progetto è stato di 1.489.082 euro. Successivamente, l'ANAS ha progettato un analogo intervento per la galleria San Silvestro, nel tratto compreso tra il chilometro 12+070 e il chilometro 15+700. I lavori, già appaltati, avranno inizio entro la prossima estate e la loro ultimazione è prevista entro la fine del corrente anno. Le lavorazioni all'interno della galleria consistono, principalmente, nella riverniciatura delle pareti, nel rifacimento del sistema di drenaggio delle acque e della pavimentazione stradale nonché della segnaletica. L'intervento, del costo di 4.950.000 euro, è inserito nel citato programma ponti, viadotti e gallerie stradali ed è stato finanziato dal decreto-legge sblocca Italia n. 133 del 2014, indicato nell'interrogazione che è stata sicuramente di stimolo per verificare le azioni che il Ministero delle infrastrutture, attraverso l'ANAS, sta realizzando. Ringrazio, pertanto, il senatore Razzi per questo intervento.
ParlaMint-IT_2015-05-14-LEG17-Sed-451.u13	[[Domando di parlare.]] [[PRESIDENTE. Ne ha facoltà.]] Signora Presidente, onorevoli colleghi, onorevole Sottosegretario, nel ringraziarla personalmente per la sua disponibilità, non posso non mettere in luce che sarebbe stato più opportuno che al suo posto ci fosse stato il Ministro delle infrastrutture (o al massimo un Sottosegretario del medesimo Dicastero), perché è a lui che ho rivolto la mia interrogazione. La questione della galleria San Silvestro a mio parere non può essere trascurata. È una galleria che si trova in un tratto di transito molto importante perché alternativo ai percorsi principali che collegano le zone limitrofe a Pescara. Seppure di recente realizzazione, la galleria è quasi impraticabile perché le infiltrazioni di acqua, a seconda dell'intensità, rendono estremamente variabile la permeabilità dei terreni sui quali insiste l'opera, e all'interno della galleria ci sono grandi perdite di acqua. Tuttavia, le medesime problematiche si erano avute nella galleria Le Piane, sulla quale, a differenza della galleria San Silvestro, si è intervenuto ripristinando integralmente il sistema drenante sottostante alla pavimentazione stradale e rifacendo totalmente la pavimentazione stessa, senza interventi strutturali nella galleria. Il tutto per una spesa complessiva di circa 2 milioni di euro. Nella risposta, risalente a un anno fa, del Ministro a una mia precedente interrogazione, il ministro Lupi aveva affermato che per la galleria San Silvestro si sarebbe intervenuto non appena si fossero rese disponibili le risorse necessarie. Ma, trascorso un anno e non essendoci alcuna traccia di un impegno finanziario in tal senso, ribadisco al Ministro che questa situazione non può essere risolta solo dopo una tragedia, perché se le cose vengono lasciate al caso il rischio è davvero reale e ci preoccupa. Concludo il mio intervento ringraziando nuovamente il sottosegretario Castiglione per la risposta positiva, dal momento che ha sottolineato che la prossima estate inizieranno i lavori. Io me lo auguro, perché si tratta di una strada molto importante, come ho affermato in precedenza, che necessita quanto prima di un intervento, prima che succeda qualcosa di grave.
ParlaMint-IT_2015-05-14-LEG17-Sed-451.u14	Segue l'interrogazione 3-01687 sullo stato di manutenzione della strada statale 434 Transpolesana. Il rappresentante del Governo ha facoltà di rispondere a tale interrogazione.
ParlaMint-IT_2015-05-14-LEG17-Sed-451.u15	Signora Presidente, in merito alla strada statale 434 Transpolesana, la società ANAS informa che trattasi di arteria sottoposta ad un traffico elevato, in particolare di mezzi pesanti, con punte di poco inferiori ai 100.000 veicoli al giorno nell'area intorno a Verona, tale da rendere necessari numerosi interventi di manutenzione straordinaria del piano viabile. Infatti, negli ultimi tre anni sono stati eseguiti interventi di risanamento delle pavimentazioni per circa 5 milioni di euro e risultano in corso ulteriori lavori per 2,5 milioni di euro. Inoltre, ANAS ha comunicato di aver aggiudicato, nei primi giorni del corrente mese, la gara per la fornitura e l'installazione di barriere metalliche di protezione e sono in corso le verifiche di legge propedeutiche alla consegna dei lavori che avverrà, presumibilmente, entro il prossimo mese di agosto. I lavori, per un importo di 2,3 milioni di euro, sono finalizzati a migliorare gli standard di sicurezza della strada statale 434. Allo stato, l'ammodernamento della Transpolesana nella Regione Veneto non è inserito nei documenti di programmazione (primo programma delle infrastrutture strategiche e contratti di programma) e, pertanto, l'ANAS non ha in corso di svolgimento alcuna attività di progettazione in merito. Per quanto concerne, poi, la realizzazione della Nogara Mare, superstrada regionale a pedaggio, segnalo che il progetto preliminare è stato approvato con delibera CIPE n. 1 del 2010 e che la Regione Veneto ha esperito la conseguente gara di concessione, che per il momento non risulta aggiudicata. L'atto di sindacato ispettivo proposto è uno stimolo per il Governo che provvederà a sensibilizzare la Regione Veneto al fine di giungere alla stipula della convenzione di concessione in tempi brevi.
ParlaMint-IT_2015-05-14-LEG17-Sed-451.u16	[[Domando di parlare.]] [[PRESIDENTE. Ne ha facoltà.]] Ringrazio l'onorevole Sottosegretario, ma mi dichiaro non soddisfatto della risposta. Chi abita nella zona del polesine e del veronese, come si evince anche dalla sua risposta, sa che la strada Traspolesana è carica di tragedie stradali e di movimentazione e di transito di autoveicoli, soprattutto pesanti. Al di là delle cifre citate per quanto riguarda la manutenzione delle strada, penso che chiunque attraversi quel tratto di strada si renda conto che gli stanziamenti non sono sufficienti a garantire la sicurezza delle persone che lo percorrono. È, infatti, sufficiente una ghiacciata notturna nel periodo invernale o un forte temporale nel periodo estivo perché il manto stradale sia completamente sgretolato. Pertanto, io chiedo al Governo - e mi dispiace che non ci sia il Ministro o un Sottosegretario alle infrastrutture - di sensibilizzare il dipartimento veneto dell'ANAS riguardo la manutenzione della strada, affinché stanzi fondi sufficienti per garantire la sicurezza e l'incolumità degli automobilisti.
ParlaMint-IT_2015-05-14-LEG17-Sed-451.u17	Ci auguriamo anche noi che le osservazioni vengano riportate ai Ministri competenti, perché, in realtà, un'interazione sul tema sarebbe forse più proficua. Ringraziamo, comunque, il sottosegretario Castiglione per la sua presenza e la sua disponibilità.
ParlaMint-IT_2015-05-14-LEG17-Sed-451.u18	Signora Presidente, vorrei intanto ringraziare il senatore Bertacco e poi assicurare che il Governo opera nella collegialità, come opportuno, e che il ministro Delrio questa mattina mi ha segnalato, in maniera particolare, l'intervento del senatore di oggi pomeriggio. Pertanto, l'azione è collegiale e l'attenzione è quella dovuta. In relazione al tratto di tangenziale in gestione ANAS, ovvero quello ricadente sulla strada statale 12 dell'Abetone e del Brennero, informo che i competenti uffici del Ministero delle infrastrutture e dei trasporti hanno più volte sottoposto, da ultimo lo scorso mese di marzo, all'attenzione della Concessionaria la necessità di intervenire con adeguati lavori per il ripristino delle condizioni di sicurezza della viabilità. In merito a suddetta tratta, l'ANAS riferisce di aver eseguito, nel corso del 2014, i seguenti interventi di ripristino delle pavimentazioni: tra luglio e agosto, dal chilometro 248,820 al chilometro 278,800, per un importo di circa 120.000 euro; nel mese di novembre, dal chilometro 294 al chilometro 296, dal chilometro 319,500 al chilometro 320,600, dal chilometro 324,800 al chilometro 326,180, per un importo di circa 190.000 euro; nel mese di dicembre, dal chilometro 298,200 al chilometro 299,900 per un importo di circa 65.000 euro. Quanto all'ordinaria manutenzione, ANAS ha effettuato attività di pronto intervento, azioni di ripristino incidenti, manutenzione opere a verde, ripristino e sostituzione segnaletica verticale ed orizzontale, servizi invernali. Inoltre, a seguito delle precipitazioni diffuse che hanno caratterizzato la scorsa stagione invernale, l'ANAS, con intervento di somma urgenza, ha avviato lavori di ripristino del manto stradale sui tratti più ammalorati dell'infrastruttura. Per completezza d'informazione, la medesima ANAS informa che il 6 maggio scorso è stata esperita la gara per i lavori di distese generali da realizzare in tratti saltuari. La consegna dei lavori avverrà, presumibilmente, entro il prossimo mese di agosto. Concludo assicurando che i competenti uffici del Ministero delle infrastrutture e dei trasporti continueranno a monitorare, anche mediante il locale provveditorato, affinché ANAS continui a porre in essere ogni utile intervento per la messa in sicurezza del tratto in questione.
ParlaMint-IT_2015-05-14-LEG17-Sed-451.u19	[[Domando di parlare.]] [[PRESIDENTE. Ne ha facoltà.]] Signor Sottosegretario, come già detto nel mio intervento precedente - quindi non vorrei ripetermi - mi ritengo parzialmente soddisfatto. In effetti, pochi giorni dopo la presentazione della mia interrogazione, proprio sul tratto di tangenziale da me segnalato sono stati eseguiti dei lavori di manutenzione. Sono parzialmente soddisfatto della risposta perché, in realtà, tra le richieste contenute nell'interrogazione c'era anche quella di sapere se corrisponde al vero che ANAS nelle proprie casse non ha disponibilità di soldi nemmeno per la manutenzione ordinaria. Si comprende bene che, se non si hanno soldi per la manutenzione ordinaria, la difficoltà è ancora maggiore nell'intervenire su situazioni straordinarie. Di questo nella sua risposta non ho trovato traccia. Poiché nel dialetto veronese c'è il detto che la toppa è peggio del buco, non vorrei che ci trovassimo in una situazione in cui al primo evento meteorologico - in quella zona, vicina al Lago di Garda, spesso e volentieri i forti temporali e le grandinate estive non rappresentano una casualità, ma sono ricorrenti - transitare in quel tratto di strada torni a significare che si è fortunati se non si ha perlomeno il parabrezza scheggiato dalla macchina che ci precede, che si trasforma in una lancia sassi. Ringrazio comunque il Sottosegretario sia per la presenza che per la gentilezza della risposta. PRESIDENTE. Lo svolgimento delle interpellanze e delle interrogazioni all'ordine del giorno è così esaurito.
ParlaMint-IT_2015-05-14-LEG17-Sed-451.u20	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2015-05-14-LEG17-Sed-451.u21	Il Senato tornerà a riunirsi in seduta pubblica martedì 19 maggio, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,40).
