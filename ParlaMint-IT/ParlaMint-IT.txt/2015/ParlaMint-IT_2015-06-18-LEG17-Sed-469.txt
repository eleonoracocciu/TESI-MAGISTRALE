ParlaMint-IT_2015-06-18-LEG17-Sed-469.u1	La seduta è aperta (ore 16). Si dia lettura del processo verbale. BARANI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2015-06-18-LEG17-Sed-469.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2015-06-18-LEG17-Sed-469.u3	L'ordine del giorno reca lo svolgimento di interpellanze e di interrogazioni. Sarà svolta per prima l'interrogazione 3-01748 , sui criteri di erogazione dei contributi pubblici alle attività circensi con animali. Il rappresentante del Governo ha facoltà di rispondere a tale interrogazione.
ParlaMint-IT_2015-06-18-LEG17-Sed-469.u4	Signora Presidente, mi riferisco all'interrogazione con la quale la senatrice De Petris, nel lamentare l'utilizzo degli animali negli spettacoli circensi, chiede una progressiva riduzione dei contributi, ora concessi a valere sul Fondo unico dello spettacolo, per gli esercenti che utilizzino animali nei loro spettacoli. A tale proposito vorrei ricordare che l'attività circense e di spettacolo viaggiante costituisce uno dei settori in cui si suddivide annualmente il Fondo unico dello spettacolo che rappresenta oggi l'unica e sola fonte di sostegno pubblico da parte de Ministero dei beni e delle attività culturali e del turismo a queste attività. Il finanziamento pubblico al settore trova il proprio fondamento normativo nella legge n. 337 del 1968, «Disposizioni sui circhi equestri e sullo spettacolo viaggiante», dove si afferma che «lo Stato riconosce la funzione sociale dei circhi equestri e dello spettacolo viaggiante. Pertanto sostiene il consolidamento e lo sviluppo del settore». Per attuare le predette finalità, tale legge ha previsto l'istituzione di un elenco delle attività spettacolari, dei trattenimenti e delle attrazioni oggetto di un decreto a firma del direttore generale dello spettacolo e del direttore generale della pubblica sicurezza del Ministero dell'interno. Tra le attrazioni previste detto elenco include, nella sezione IV, i circhi equestri e ginnastici con la seguente descrizione: «Attrezzature mobili costituite principalmente da un tendone di misure diverse, sostenuto da pali centrali sotto il quale è collocata una pista su cui si esibiscono artisti, clown, ginnasti, acrobati, animali. Il pubblico che assiste è in genere collocato intorno alla pista». Gli stanziamenti che il FUS ogni anno destina alle attività circensi e di spettacolo viaggiante vengono ulteriormente ripartite nei sotto-settori delle attività di produzione e diffusione degli spettacoli circensi in Italia e all'estero, nel sostegno allo spettacolo viaggiante attraverso contributi per l'acquisto di nuove attrazioni, per interventi di ricostituzione degli impianti danneggiati da eventi fortuiti, per la strutturazione di aree destinate alle predette attività ed infine ad iniziative a carattere promozionale e a festival circensi. Al fine di rendere più chiara la destinazione dei diversi stanziamenti, consegnerò agli Uffici un allegato contenente la ripartizione annuale per sotto-settori di attività, come disposta dalle Commissioni consultive competenti, dal quale si ricava l'entità delle risorse FUS destinate alla sola attività circense negli ultimi cinque anni. In particolare, si precisa che nel 2015 lo stanziamento per tutte le attività circensi e di spettacolo viaggiante ammonta ad euro 4.468.519. Rispetto al quadro appena descritto, l'amministrazione nel corso degli ultimi due anni è intervenuta per rideterminare i criteri per l'erogazione dei contributi allo spettacolo dal vivo con il decreto legge 8 agosto n. 91 del 2013, convertito con legge n. 113 del 7 ottobre 2013, e, in riferimento all'attività circense, ha previsto che la nuova normativa potesse destinare graduali incentivi in favore di esercenti attività circensi e spettacoli viaggianti senza animali, nonché esercenti di circo contemporaneo, nell'ambito delle risorse ad essi assegnate. Con il decreto ministeriale 1° luglio 2014 sono stati adottati «Nuovi criteri per l'erogazione e modalità per la liquidazione e l'anticipazione di contributi allo spettacolo dal vivo, a valere sul FUS», i quali, tra i fenomeni da osservare quali indicatori della qualità artistica, prevedono: la produzione, la programmazione e la promozione di attività circensi senza animali, nel quadro dell'innovazione e della riqualificazione dell'offerta. Inoltre, al fine di contribuire anche indirettamente alla tutela degli animali, qualora un esercente circense decida di non utilizzarli nella propria attività, il decreto prevede che la domanda di contributo sia corredata da idonea certificazione da parte del Corpo di polizia forestale relativa al ricovero degli animali stessi presso strutture abilitate. La scelta di non esercitare più attività con animali, rimane, è vero, discrezionale, ma è incentivata come indicatore di qualità. Rimane ferma come primaria condizione di ammissibilità ai contributi l'assenza di «condanne definitive per i delitti di cui al Titolo IX- bis del Libro II del codice penale e di non aver commesso ogni altra violazione di disposizioni normative statali e dell'Unione europea in materia di protezione, detenzione e utilizzo degli animali», attestata da dichiarazione resa ai sensi dell'articolo 46 del decreto del Presidente della Repubblica n. 445 del 2000. Al fine di verificare l'esistenza di tale presupposto, gli uffici preposti della direzione generale dello spettacolo dal vivo procedono a verifiche periodiche presso il casellario giudiziale circa eventuali condanne definitive per i reati di maltrattamento animale previsti, appunto, come causa di inammissibilità e di revoca dei contributi. Tali verifiche vengono effettuate sia prima delle assegnazioni, in fase di valutazione delle domande di contributo, sia successivamente, prima dell'erogazione dei contributi assegnati. Quando l'amministrazione riscontra, tramite attestazione richiesta al casellario, la presenza di una condanna passata in giudicato per maltrattamenti agli animali, la domanda di contributo viene respinta perché inammissibile oppure il contributo stesso viene revocato, se già assegnato in precedenza, qualora l'acquisizione di tale informazione sia avvenuta in fase di controllo successivo, ma comunque precedente alla erogazione. Stante la normativa vigente, si precisa che l'amministrazione non ha altri strumenti per poter esercitare la propria vigilanza sulla corretta applicazione della disciplina. Inoltre l'inammissibilità o la revoca si possono applicare solo in caso di condanna definitiva a carico del legale rappresentante dell'impresa circense che ha presentato istanza di contributo e che, qualora intervenga una ordinanza di riabilitazione, lo stesso può presentare successive domande di contributo. Riguardo agli specifici quesiti formulati nell'interrogazione, questa amministrazione è a conoscenza dei fatti rilevanti nell'ambito dei procedimenti di propria competenza e mantiene contatti con altre amministrazioni, quali il Ministero dell'ambiente, la Commissione scientifica CITES e amministrazioni locali coinvolte in singole problematiche. Stante l'attuale panorama normativo, non è possibile escludere a priori finanziamenti pubblici a soggetti che esercitano la propria attività di spettacolo con l'utilizzo di animali. Il triennio 2015-2017, di prima applicazione del sopra richiamato decreto ministeriale 1° luglio 2014, può essere un test rispetto agli orientamenti che gli esercenti circensi vorranno intraprendere sull'utilizzo degli animali, a seguito di un esplicito indicatore di qualità relativo al circo senza animali, fatte salve ovviamente le sanzioni previste in merito alla ammissibilità ed erogabilità dei contributi, in caso di condanne definitive. Questa Amministrazione conosce l'ordine del giorno G9.205 del 2013, approvato sia dal Senato che dalla Camera, e concorda sul fatto che l'atto parlamentare recepisce e raccoglie sensibilità sempre più diffuse e condivise. Di queste il Ministero ha inteso tener conto nei nuovi criteri di erogazione dei contributi contenuti nel decreto ministeriale 1° luglio 2014, pur nel rispetto della normativa in vigore che non consente l'esclusione dei circhi e degli spettacoli viaggianti con animali dal novero dei destinatari dei contributi.
ParlaMint-IT_2015-06-18-LEG17-Sed-469.u5	[[Domando di parlare.]] [[PRESIDENTE. Ne ha facoltà.]] Signora Presidente, non mi ritengo soddisfatta della risposta fornita per vari motivi. Intanto, nell'interrogazione noi abbiamo fatto riferimento a una serie di fatti molto specifici: chiedevamo, innanzitutto, se il Ministero fosse a conoscenza dei fatti esposti e anche della mancanza di coordinamento e di comunicazione nell'ambito delle procedure di assegnazione dei contributi tra varie amministrazioni, che ha comportato, nel concreto, l'erogazione di contributi a circhi e ad altre associazioni di spettacolo viaggiante che comunque erano stati condannati per il reato di maltrattamento di animali. Ho portato in evidenza degli esempi specifici su cui non ho avuto un'adeguata risposta. Vorrei quindi sapere se non si ritenga opportuno mettere in atto una serie di procedure che facciano sì che vi sia un controllo effettivo, in modo che le risorse pubbliche non vadano a persone e società che si sono macchiate del reato di maltrattamento degli animali. Inoltre, vorrei sapere se, davanti a comportamenti anche fraudolenti (come si dimostra nei casi esposti nell'interrogazione, in cui è evidente che c'è stata una dichiarazione di autocertificazione falsa), non si ritenga di mettere in campo una procedura di verifica e, quindi, anche di recupero delle risorse che erano state indebitamente incassate. Su questo - ahimè - non ho avuto una risposta. Credo sia fondamentale mettere in campo procedure di coordinamento tra varie amministrazioni, anche per avere la certezza che le risorse pubbliche non siano date ad associazioni, società e persone che sono state condannate proprio per il reato di maltrattamento. Nell'interrogazione faccio riferimento esplicito ad un ordine del giorno, che è stato approvato - come la Sottosegretaria sa - il 24 settembre 2013, in connessione proprio con la conversione del decreto-legge dell'8 agosto 2013, n. 91, con il quale il Governo si impegna esplicitamente (non valuta solo l'opportunità) ad una riduzione progressiva dei contributi ai circhi che utilizzano animali, proprio perché oggi occorre verificare come potrà essere applicata la nuova normativa e quali criteri potranno essere effettivamente e concretamente usati. Penso che sia assolutamente necessario, proprio nell'ambito della strategia 2015-2017, mettere in campo quello che l'Assemblea del Senato ha dato come indicazione al Governo stesso, ossia una riduzione progressiva dei finanziamenti a tale comparto. Questo si può fare non soltanto sulla base di un atto volontario, quindi di incentivazione di chi non utilizza animali, ma sulla base di una riduzione così come chiaramente prevista dall'ordine del giorno G9.205. Questo è di per sé un incentivo a far sì che tra l'altro siano premiate le strutture circensi che non utilizzano animali e che anzi hanno fatto di questo un elemento di eccellenza nel campo artistico. Il premio è finalizzato proprio a fare in modo che vi sia una riduzione progressiva.
ParlaMint-IT_2015-06-18-LEG17-Sed-469.u6	Segue l'interpellanza 2-00243 , con procedimento abbreviato, ai sensi dell'articolo 156- bis del Regolamento, sulla tutela del diritto al trasporto delle persone con disabilità. Ha facoltà di parlare la senatrice Favero per illustrare tale interpellanza.
ParlaMint-IT_2015-06-18-LEG17-Sed-469.u7	Signora Presidente, ringrazio l'onorevole Sottosegretaria per essere qui. Prima di illustrare l'interpellanza vorrei però fare un inciso. È un po' bizzarro che a un'interpellanza si risponda con dei tempi tanto lunghi. La ringrazio per la risposta, ma ricordo che l'articolo 156- bis del Regolamento prescrive che le interpellanze siano poste all'ordine del giorno entro quindici giorni dalla presentazione. Il collega Manconi recentemente ha sottolineato la questione e ha fornito al riguardo una serie di dati che dimostrano che in media la risposta è di circa centoventisei giorni: quindi rientro abbondantemente in questa media visto che l'interpellanza è stata depositata il 4 febbraio scorso. Passo ad illustrare rapidamente l'interpellanza. In tema di diritti delle persone con disabilità, nell'ambito della strategia Europa 2020, il Trattato di Lisbona ha elaborato la strategia sulla disabilità volta a rafforzare la partecipazione delle persone disabili alla società, all'economia e a migliorare il pieno esercizio dei loro diritti. Al fine di favorire questa inclusione sono state delineate otto aree di azione congiunta. Tra queste vi sono proprio quelle della mobilità e i viaggi in treno, compresi quindi i collegamenti regionali, per quanto di competenza di ogni singola Regione, che sono disciplinati dal regolamento n. 137 del 2007 del Parlamento europeo e del Consiglio del 23 ottobre 2007, relativo ai diritti e agli obblighi dei passeggeri nel trasporto ferroviario. Detto regolamento stabilisce una serie di diritti fondamentali dei passeggeri e in particolare l'articolo 21, relativo all'accessibilità, prevede che le imprese ferroviarie e i gestori delle stazioni garantiscano per le persone a mobilità ridotta, mediante il rispetto di specifiche tecniche di interoperabilità, l'accessibilità delle stazioni, delle banchine, del materiale rotabile e degli altri servizi alle persone con disabilità o a mobilità ridotta. Inoltre, in mancanza di personale di accompagnamento a bordo di un treno o di personale in una stazione, le imprese ferroviarie e i gestori delle stazioni compiono tutti gli sforzi ragionevoli per consentire alle persone con disabilità o a mobilità ridotta di avere accesso al trasporto ferroviario. Esiste inoltre un regolamento europeo, recepito dal decreto legislativo n. 70 del 2014, che prevede una serie di sanzioni per mancata osservanza degli obblighi a tutela del diritto di trasporto di persone con disabilità e a mobilità ridotta. Provengo dal territorio biellese che in questo momento risente, come tanti altri, di una crisi che lo ha spinto ad avere un pendolarismo diffuso, dovuto sia agli studenti che frequentano università fuori zona (costoro si spostano per non incidere sul budget già ridotto in quanto gli alloggi nelle città universitarie sono parecchio cari) sia ai lavoratori pendolari. Del resto i posti di lavoro si trovano laddove c'è lavoro e quindi si assiste ad un aumento notevole degli spostamenti. Nell'ambito della società Centostazioni sono stati investiti 7 milioni di euro da parte di RFI e della Regione Piemonte per ammodernare e quindi sistemare la stazione San Paolo con tutte le caratteristiche relative all'allungamento dei marciapiedi e alla costruzione di un sottopasso. È successo che dovevano essere istallati degli ascensori, ma per anni non è stato fatto. Inoltre, vi erano anche difficoltà nell'accessibilità dei bagni, che erano stati rimodernati, ma non in maniera sufficientemente adeguata per i disabili, e anche l'accessibilità ai marciapiedi non era così agevole. Ho quindi presentato l'interpellanza che stiamo svolgendo proprio per richiamare la necessità di dare seguito all'investimento, visto che era veramente importante per una stazione non così grande, con solo con tre binari, e visto che c'erano già i vani per l'ascensore. Per fortuna RFI ha ottemperato e la situazione si è andata a definire, perché proprio il 21 maggio sono stati ufficialmente inaugurati, alla presenza del sindaco, i tre ascensori, che quindi vengono utilizzati dalle persone con mobilità ridotta e dai disabili. Questo impianto, realizzato da RFI con un forte investimento, ha abbattuto le barriere architettoniche, migliorando l'accessibilità della stazione in cui è già comunque garantita l'assistenza gratuita alle persone con ridotta mobilità. PRESIDENTE. Il rappresentante del Governo ha facoltà di rispondere all'interpellanza testé svolta.
ParlaMint-IT_2015-06-18-LEG17-Sed-469.u8	Signora Presidente, l'importanza di assicurare servizi adeguati alle persone disabili e agli anziani è sicuramente un obbligo fondamentale per un Paese che vuole dare piena attuazione ai diritti delle persone a ridotta mobilità. In tal senso, la società Rete ferroviaria italiana (RFI) sta attuando un programma di progressivo abbattimento delle barriere architettoniche esistenti nell'infrastruttura ferroviaria, con realizzazioni onerose e complesse. Le opere vengono eseguite con le risorse economiche disponibili e tenendo conto sia degli standard previsti dalla normativa nazionale che dei nuovi indirizzi fissati dai regolamenti europei nn. 1371 del 2007 e 1300 del 2014 per quanto riguarda le persone a ridotta mobilità. In tale quadro, in considerazione dei crescenti indici di frequentazione riscontrati nel corso degli anni e rappresentati dalle stesse associazioni pendolari biellesi, la stazione di Biella San Paolo, inserita nel network della società Centostazioni, la quale cura per RFI gli aspetti gestionali, è stata interessata da un completo restyling che ha consentito di ristrutturare i locali del fabbricato viaggiatori, i marciapiedi, le pensiline e i servizi igienici, così come i nuovi apparati per la gestione della circolazione e dell'informazione al pubblico. Per i nuovi marciapiedi realizzati si è dovuto tener conto dei vincoli strutturali e della conformazione dell'impianto nel suo complesso e più precisamente delle caratteristiche del tracciato ferroviario che non ha consentito di superare, talvolta, determinate misure. Ciò ha causato il fatto che la rampa di scale presente sul primo marciapiede ha una larghezza, al netto dell'ingombro dei due corrimano, di circa 240 centimetri, mentre le rampe di scale presenti sul secondo e terzo marciapiede hanno una larghezza, sempre al netto dell'ingombro dei due corrimano, di circa 135 centimetri, cioè poco più di 2 moduli. È vero, quindi, che non viene rispettata la larghezza minima di 160 centimetri prevista per il percorso libero da ostacoli, ma la ridotta dimensione è dovuta alla limitata larghezza dei marciapiedi di stazione. In merito ai servizi igienici, RFI comunica che attualmente sono agibili e che ogni blocco (maschile e femminile) ha due servizi, dei quali uno è attrezzato per le persone con disabilità. Per quanto riguarda gli ascensori, informo che gli stessi sono stati collaudati e che la fruibilità si è realizzata a decorrere dal 21 maggio scorso. In merito alla sollecitazione iniziale della senatrice Favero, farò in modo che questi ritardi vengano via via ridotti.
ParlaMint-IT_2015-06-18-LEG17-Sed-469.u9	[[Domando di parlare.]] [[PRESIDENTE. Ne ha facoltà.]] Signora Presidente, ringrazio la Sottosegretaria per la risposta puntuale e per i dati che ha fornito, che avvalorano quanto emerge dalla mia ricerca e anche da quanto riferito da tutti coloro che in questo momento si stanno davvero prodigando, perché quello è un servizio indispensabile in questo momento in quanto il mio territorio presenta una sofferenza veramente notevole nei collegamenti. Pur essendo un capoluogo, non possediamo un collegamento diretto con un'autostrada, e la rete ferroviaria, a mio avviso, deve essere assolutamente potenziata. Ecco, quindi, che rendere migliore l'accessibilità vuol dire dare una risposta ad un diritto, ma direi che è un dovere della comunità migliorare la vita a chi, comunque, ha delle problematiche. Apprendo pertanto con piacere quanto lei ci ha detto, Sottosegretaria, e ricordo - mi rivolgo a lei per la sua sensibilità, ma anche del Governo - che non dobbiamo assolutamente fermarci su questo fronte in quanto persistono grosse problematiche inerenti al trasporto dei disabili. Mi riferisco, ad esempio, ai treni di lunga percorrenza, a quelli regionali, sui quali non sempre viene garantito l'accesso facilitato alle persone con disabilità o dove comunque il posto nei vagoni non è così accessibile come può esserlo sui treni Frecciarossa, Frecciabianca e Frecciargento. Il nostro deve essere, quindi, uno sforzo affinché veramente venga data a tutti la possibilità di viaggiare. In questo credo che l'Italia debba assolutamente dimostrarsi all'altezza della sensibilità che tutti noi manifestiamo ogni giorno, anche in quest'Aula, rispetto a problemi di questo tipo.
ParlaMint-IT_2015-06-18-LEG17-Sed-469.u10	Segue l'interrogazione 3-01569 , sul potenziamento del collegamento ferroviario tra Milano e l'aeroporto di Malpensa Il rappresentante del Governo ha facoltà di rispondere a tale interrogazione.
ParlaMint-IT_2015-06-18-LEG17-Sed-469.u11	In applicazione di quanto disposto dall'articolo 9 del decreto legislativo n. 422 del 1997, le funzioni e i compiti di amministrazione e programmazione dei servizi ferroviari regionali sono in capo alle Regioni. La società Trenord comunica che il servizio Malpensa express su Busto Arsizio prevedeva, nell'orario invernale, un numero complessivo di 130 corse, con 79 fermate a Busto Arsizio. A partire dal cambio di orario del 26 aprile 2015, le corse tra Milano e Malpensa sono state incrementate, passando a 147, con un più che proporzionale aumento delle fermate complessive a Busto Arsizio, che ora sono 83. Si segnala che le corse con capolinea a Cadorna restano complessivamente invariate, mentre si prevede un incremento delle corse con capolinea a Milano Centrale. Per quanto riguarda i collegamenti tra Cadorna e Busto Arsizio, rispetto alla prospettata totale soppressione, è stato invece garantito il mantenimento della fermata per il 20 per cento delle corse tra Cadorna e l'aeroporto. Nel dettaglio: le corse da Cadorna verso l'aeroporto non sono variate nel numero, rimanendo complessivamente 39 (delle quali 7 per Busto Arsizio), mentre i collegamenti da Milano Centrale per l'aeroporto sono aumentati da 26 a 34 (tutti con fermata a Busto Arsizio); i collegamenti dall'aeroporto per Cadorna sono rimasti 40 (dei quali 8 per Busto Arsizio), mentre tutte le 34 corse previste dall'aeroporto per Milano Centrale fermano a Busto Arsizio. La società Trenord segnala anche che nei collegamenti tra Busto Arsizio e Milano Cadorna vengono salvaguardati gli orari di punta del mattino (6,35, 7,35 e 8,35) e gli orari di rientro (17,57, 18,57 e 19,57) e inoltre, sempre dallo scorso 26 aprile, sono state reintrodotte numerose fermate la mattina presto e dopo le 21 per venire incontro alle esigenze dei turnisti di Malpensa. Infine, per migliorare ulteriormente l'offerta ferroviaria nei confronti dei pendolari lavoratori e studenti, è prevista la realizzazione di un tavolo di monitoraggio tra i tecnici dell'assessorato regionale e i tecnici di Trenord.
ParlaMint-IT_2015-06-18-LEG17-Sed-469.u12	[[Domando di parlare.]] [[PRESIDENTE. Ne ha facoltà.]] Signora Presidente, desidero ringraziare il sottosegretario Barracciu, ma bisogna chiarire una serie di questioni, perché le risposte di Trenord non mi soddisfano. Intanto si è modificata la situazione, rispetto al momento in cui ho presentato l'interrogazione, perché a partire dal 26 aprile di quest'anno sono state soppresse tutte le fermate tra Malpensa, Busto Arsizio e Milano Cadorna e ne sono state reintrodotte due, una di mattina e una di pomeriggio, per i pendolari. Vorrei che il Sottosegretario tenesse presente questi dati: stiamo parlando di un servizio che tocca un tessuto produttivo e una conurbazione di circa 300.000 abitanti e che la linea Malpensa-Busto Arsizio-Milano Cadorna è utilizzato giornalmente da migliaia di pendolari provenienti dal Nordovest della Lombardia, in quanto il servizio è più veloce rispetto ai terni regionali. Si tenga anche conto del fatto coloro che hanno sempre preso questo treno e che si sono visti tagliare le corse pagavano un prezzo da prima e non da seconda classe, per avere una velocità maggiore ed entrare direttamente nella zona centrale di Milano. In buona sostanza, la stazione di Milano Cadorna è la porta che consente di entrare nella città metropolitana dal Nordovest della Lombardia. Dato l'alto numero di pendolari che utilizzano regolarmente in giornata questi treni, accade che la riduzione delle corse ha prodotto una congestione. Posso assicurare che anche sui social media ogni giorno e più volte al giorno vengano pubblicate fotografie che ritraggono questa situazione che gli stessi assessori regionali e il Presidente della Commissione trasporti conoscono, avendo viaggiato su questi treni: la congestione è tale che spesso i passeggeri rimangono in piedi e molti devono addirittura restare a terra. È accaduto ciò, perché si era investito su questo collegamento nei quindici anni precedenti, con un impiego di denaro pubblico di 500 milioni di euro. Con il tavolo tecnico tra il Ministero delle infrastrutture e dei trasporti e la Regione Lombardia si è spostato il pensiero di potenziare lo sviluppo infrastrutturale legato all'aeroporto di Malpensa sulla stazione di Milano Centrale e sulla stazione di Porta Garibaldi, passando quindi per la stazione centrale di Busto Arsizio. Questa situazione continua a vedere la presenza di un disagio per i lavoratori pendolari. Tra l'altro, segnalo che il treno passa dalla stazione, ma non sosta: dunque questi signori si vedono passare davanti il treno, che non si ferma quel minuto e mezzo necessario per caricare le persone. I pendolari chiedono che vengano almeno potenziate le corse in misura maggiore negli orari di punta, non bastando i due treni che ora sono stati previsti. Tra l'altro, la soppressione era sperimentale, poi il numero dei treni è stato portato a due, perché ci si è resi conto, grazie alla raccolta di firme, che il numero degli interessati era tale che non si sarebbe potuto soprassedere rispetto alla richiesta dei cittadini. Questi cittadini si vedono dunque passare davanti il treno, che non si ferma un minuto per caricare i passeggeri. Credo dunque che sia abbastanza sconcertante avere dei treni carichi come treni merci, con persone che addirittura non riescono a salire e devono aspettare il passaggio di altri treni, quando basterebbe far fermare i treni che passano dalla stazione senza sostare. A tal proposito sono stati fatti degli studi da parte degli stessi cittadini, riconosciuti anche dalla Regione Lombardia e dalla Commissione trasporti, i quali hanno verificato che, se i pendolari dovessero optare per le soluzioni proposte dalla Regione e dal tavolo tecnico, impiegherebbero un tempo infinitamente più grande per raggiungere il posto di lavoro, con tre, quattro o cinque mezzi pubblici diversi da prendere, sia a causa dei cambi di treno sia per le metropolitane e i pullman da prendere a Milano. Ci sembra dunque una situazione assolutamente paradossale: non è che i treni non ci sono, ma essi arrivano, sfrecciano davanti alle persone che stanno aspettando e non si fermano più. Invito dunque il Sottosegretario, nella sua cortesia, a far presente questa situazione e a intervenire sul tavolo tecnico. PRESIDENTE. La invito a concludere, senatrice D'Adda. D'ADDA (PD). Obbiettivamente, credo che questi cittadini siano nella piena ragione. Un sostanziale cambio di strategia di questo tipo non può andare contro 10.000 lavoratori che tutti i giorni hanno sempre potuto godere, pagandolo profumatamente alla Regione e a Ferrovie Nord Milano, di un servizio che adesso non è nemmeno più di seconda classe, ma è di terza, e che li lascia a terra.
ParlaMint-IT_2015-06-18-LEG17-Sed-469.u13	Segue l'interpellanza 2-00276 , con procedimento abbreviato, ai sensi dell'articolo 156- bis del Regolamento, su un episodio di discriminazione di genere nei confronti di un cittadino italiano in Ungheria. Ha facoltà di parlare il senatore Lo Giudice per illustrare tale interpellanza.
ParlaMint-IT_2015-06-18-LEG17-Sed-469.u14	Signora Presidente, vorrei iniziare ringraziando il sottosegretario Della Vedova per essere venuto a rispondere a questa interpellanza e, più in generale, il Ministero degli affari esteri per essere il Ministero che più spesso e più rapidamente risponde alle interpellanze e alle interrogazioni dei parlamentari, a fronte di una situazione oramai ingestibile, signora Presidente, di scarsissima percentuale di atti di sindacato ispettivo che ricevono una risposta dal Governo. Per quanto mi riguarda, la mia esperienza corrisponde a quella prima citata in riferimento al documento prodotto dal senatore Manconi, che mostra come solo il 20 per cento delle interpellanze riceva una risposta; la percentuale del Ministero degli affari esteri è invece pari al 60 per cento e le risposte vengono date in poche settimane. Questo corrisponde anche alla mia esperienza e quindi sono grato al Ministero degli affari esteri e al sottosegretario Della Vedova per essere venuto in pochissimi giorni a rispondere ad un'interpellanza urgente, firmata da 33 senatori del Partito Democratico e presentata il 3 giugno, quindi solo poche settimane fa. Oggi i giornali di tutta Europa hanno dato notizia di una vicenda abbastanza inquietante, che sta accadendo nel cuore dell'Europa. Mi riferisco alla costruzione di un nuovo muro, di una recinzione lunga circa 150 chilometri, al confine tra l'Ungheria e la Serbia, per impedire che attraverso la Serbia un'ondata di profughi provenienti da Paesi in crisi economica o in crisi politica possa raggiungere l'Ungheria. Quest'ultima in questo momento rappresenta, dal punto di vista della democrazia e del riconoscimento dei diritti delle persone, il grande malato d'Europa. Si tratta di un Paese che, a seguito di un vero e proprio golpe bianco mosso dal primo ministro Orbán, ha modificato radicalmente la sua Costituzione, rendendola fortemente antidemocratica e liberticida su diversi fronti. Uno di questi fronti è rappresentato dai diritti civili e in particolare dai diritti delle persone omosessuali. Un rapporto del commissario per i diritti umani del Consiglio d'Europa pubblicato pochi mesi fa, nel dicembre 2014, ha espresso preoccupazione per il clima di ostilità nei confronti delle persone LGBT (lesbiche, gay, bisessuali e transgender), sfociato in alcuni casi in discorsi e crimini d'odio a loro mirati, crimini d'odio che spesso hanno una matrice istituzionale. In particolare un partito alleato di Orbán, il partito di estrema destra Jobbik, xenofobo, antisemita ed omofobo, con un consenso del 12 per cento, si è reso responsabile di diverse azioni di intimidazione nei confronti delle persone omosessuali. La vicenda su cui oggi chiediamo una risposta al Governo e che abbiamo posto all'attenzione del Ministero degli affari esteri riguarda un cittadino italiano. Si tratta di un ragazzo ligure che vive in Ungheria, a Budapest, e che, per avere partecipato lo scorso anno al gay pride di Budapest, una manifestazione che nel corso del tempo è stata fortemente e violentemente osteggiata dai gruppi nazionalisti, con un carro satirico nei suoi confronti promosso da un'organizzazione di estrema destra (l'organizzazione dei motociclisti nazionalisti), è stato bersaglio di pesanti minacce da parte del leader di quell'organizzazione, che non è una persona qualunque, ma è un ex leader del partito di estrema destra Jobbik ed un ex parlamentare. Quest'ultimo ha minacciato di morte in più occasioni e pubblicamente Andrea Giuliano. Questo è il nome del ragazzo; dico tranquillamente nome e cognome, perché la sua vicenda è diventata pubblica e lui stesso ha deciso di mettere la sua testimonianza a disposizione della lotta contro l'omofobia in Ungheria. È stata messa addirittura una taglia di 10.000 euro sulla testa di questo ragazzo. Egli è stato costretto più volte a cambiare abitazione e ha denunciato i suoi persecutori. A sua volta, è stato denunciato dall'organizzazione, così trovandosi in una situazione di ancora maggiore ansietà. Sappiamo che la vicenda giudiziaria si è conclusa di recente con una conciliazione. Noi abbiamo chiesto e chiediamo al Ministero degli affari esteri se fosse a conoscenza di questa vicenda che riguarda un nostro connazionale; se non intenda prestare assistenza al giovane italiano così duramente colpito nella propria vita, nella propria serenità e nella propria incolumità; se e come il Governo intenda intervenire a favore di questo nostro connazionale affinché possa vivere in un Paese europeo con una condizione di vita serena, libera e dignitosa, tutelata dalle manifestazioni di omofobia, che rasentano la persecuzione. PRESIDENTE. Il rappresentante del Governo ha facoltà di rispondere all'interpellanza testé svolta.
ParlaMint-IT_2015-06-18-LEG17-Sed-469.u15	Signora Presidente, desidero innanzitutto assicurare che la Farnesina, sin dall'inizio, ha seguito da vicino e con il massimo impegno la vicenda che vede coinvolto il nostro connazionale A.G. Nella risposta scritta all'interrogazione, di cui sto dando lettura, sono indicate le sole iniziali del nome, perché inizialmente nell'interrogazione c'erano solo queste. Come ha però ora detto il senatore interrogante, stiamo parlando di Andrea Giuliano, vittima, a Budapest, di inaccettabili insulti ed intimidazioni da parte di militanti di estrema destra in seguito alla sua partecipazione al festival del Gay pride dello scorso anno. Si tratta di una manifestazione in merito alla quale - ci tengo a sottolinearlo - la nostra ambasciata a Budapest aveva assunto una posizione di sostegno a favore dei suoi aderenti e della loro libertà di espressione. Per diversi mesi il signor Giuliano, anche dietro suggerimento del proprio legale e dell'associazione di difesa dei diritti delle persone LGBTI, con cui è in contatto, ha optato per la massima discrezione, allo scopo di evitare l' escalation della situazione conflittuale in cui si era trovato coinvolto. Egli ha inoltre deciso, inizialmente, di non attivare la nostra rappresentanza diplomatica, sebbene fosse a conoscenza della presa di posizione dell'ambasciata d'Italia in Ungheria, come dicevo, a sostegno della libertà di espressione degli aderenti al Gay pride. La delicatezza della situazione ha tuttavia indotto l'ambasciatore a Budapest, Maria Assunta Accili, a suggerire al signor Giuliano delle ipotesi di intervento a sua tutela. L'ambasciatore Accili ha quindi incontrato il nostro connazionale, insieme al suo avvocato, concordando alcune linee di intervento. Per quanto riguarda la denuncia per diffamazione sporta contro il connazionale, l'ambasciata ha inviato un proprio osservatore all'udienza preliminare del 10 giugno scorso, che era volta ad esperire un tentativo di conciliazione tra le parti e che si è conclusa con l'archiviazione del caso, a seguito dell'avvenuto accordo fra le parti, come richiamato dal senatore Lo Giudice. Per quanto riguarda la denuncia presentata dal connazionale in relazione ai tentativi di aggressione fisica e alle ingiurie subite, l'avvocato scriverà alla Procura, sollecitando una rapida trattazione della denuncia. Laddove non si avesse un riscontro entro la fine di giugno, la nostra rappresentanza diplomatica non mancherà di prendere contatto con la Procura per chiedere notizie sul suo iter di avanzamento. Vorrei rassicurare che la Farnesina continuerà a monitorare da vicino e con la massima attenzione l'evolversi della vicenda, con l'obiettivo di assicurare, in stretto raccordo con lo stesso connazionale ed il suo legale, la piena tutela dei suoi diritti. Sul piano più generale, mi preme mettere in evidenza il convinto impegno dell'Italia a sostenere il principio di non discriminazione e a condannare le esecuzioni, gli arresti arbitrari e le violazioni dei diritti umani perpetrate sulla base dell'orientamento sessuale o dell'identità di genere. E' un impegno che si esplica sia sul piano bilaterale, attraverso azioni di sensibilizzazione, sia in ambito multilaterale, attraverso l'adesione a dichiarazioni e risoluzioni e la partecipazione ad iniziative per contrastare la discriminazione ed accrescere la consapevolezza sul rispetto dei diritti LGBTL. A tal proposito, vorrei citare una recente risoluzione in materia, quella su «diritti umani, orientamento sessuale e identità di genere», adottata, anche con il sostegno dell'Italia, nel settembre 2014 dal Consiglio diritti umani dell'ONU e che, tra l'altro, conferisce il mandato all'ufficio dell'Alto commissario per i diritti umani di predisporre un compendio sulle buone prassi per la tutela dei diritti LGBTI. Vorrei inoltre ricordare che l'Italia ha anche aderito ad una dichiarazione congiunta circa la violenza e la discriminazione basata sull'orientamento sessuale e l'identità di genere, che alcuni Paesi appartenenti a differenti gruppi regionali stanno promuovendo, nell'ambito della sessione in corso del Consiglio diritti umani a Ginevra. Il testo sarà letto di fronte al Consiglio diritti umani prevedibilmente il prossimo 29 giugno; tra le altre cose, richiama tutti gli Stati membri ad adottare misure concrete per porre fine agli atti di violenza, discriminazione e alle violazioni dei diritti umani commesse sulla base dell'orientamento sessuale e dell'identità di genere. Si tratta solo di alcuni esempi che testimoniano come il nostro Governo continuerà in maniera convinta a portare avanti, in ogni sede opportuna, la battaglia contro le discriminazioni perpetrate sulla base dell'orientamento sessuale e dell'identità di genere.
ParlaMint-IT_2015-06-18-LEG17-Sed-469.u16	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il sottosegretario Della Vedova per la risposta che ha confermato, come già accaduto altre volte, un impegno della Farnesina a tutela dei nostri connazionali la cui incolumità è messa a repentaglio a causa del loro orientamento sessuale o della loro identità di genere. Sappiamo come l'Italia fuori dai confini nazionali e nei consessi europei internazionali stia svolgendo e continui a svolgere un ruolo importante di sostegno e di promozione dei diritti delle persone LGBTI. Purtroppo, questo accade molto meno all'interno dei confini nazionali, perché ricordo che nel nostro Paese non abbiamo né una legge contro l'omofobia né una legge per il riconoscimento dei diritti delle coppie dello stesso sesso. Ma questa non è una responsabilità della Farnesina, per cui è un tema che affronteremo in altre sedi.
ParlaMint-IT_2015-06-18-LEG17-Sed-469.u17	Segue l'interrogazione 3-00821 , sul mantenimento della sede del giudice di pace di San Vito dei Normanni, in provincia di Brindisi. Il rappresentante del Governo ha facoltà di rispondere a tale interrogazione.
ParlaMint-IT_2015-06-18-LEG17-Sed-469.u18	Signora Presidente, il senatore Zizza, nel segnalare la prevista soppressione dell'ufficio del giudice di pace di San Vito dei Normanni, sollecita iniziative ministeriali volte ad ottenere una riformulazione dei termini per la proposizione della domanda di assunzione degli oneri e delle spese di mantenimento delle sedi del giudice di pace da parte dei Comuni interessati. Ebbene, come sicuramente noto allo stesso interrogante, l'opera di razionalizzazione territoriale intrapresa con il decreto legislativo n. 155 del 2012 ha comportato, tra l'altro, l'estinzione delle articolazioni distaccate di tribunale, accentrando presso le sedi assorbenti le funzioni ed il personale, giudiziario ed amministrativo, già in servizio negli uffici assorbiti. Nell'ambito dell'ampio disegno di revisione della geografia giudiziaria, l'ufficio del giudice di pace di San Vito dei Normanni, non rientrando tra le sedi mantenute con oneri a carico degli enti locali previste dal decreto ministeriale del 7 marzo 2014, ai sensi dell'articolo 3 del decreto legislativo n. 156 del 2012, risulta pertanto essere stato soppresso a decorrere dal 29 aprile 2014, con relativa competenza assegnata alla sede di Brindisi. Inoltre, essendo ormai decorso il termine semestrale di cui all'articolo 5, comma 2, del decreto legislativo n. 156 del 2012, entro il quale presso il presidio giudiziario di San Vito dei Normanni hanno potuto continuare a svolgersi esclusivamente le udienze precedentemente fissate con un eventuale rinvio presso la sede accorpante di Brindisi, ad oggi risulta ormai cessata ogni residua attività giurisdizionale presso la suddetta sede. Ciò posto, con riferimento alla possibilità di riaprire i termini per la proposizione dell'istanza per l'assunzione degli oneri relativi alla riapertura e al mantenimento della sede in questione, rilevo che la legge 27 febbraio 2015, n. 11 (pubblicata nella Gazzetta Ufficiale n. 49 del 28 febbraio 2015) ha convertito con modificazioni il decreto legge 31 dicembre 2014, n. 192, recante "proroga di termini previsti da disposizioni legislative", introducendo all'articolo 2 il comma 1- bis, che consente agli enti locali interessati, alle unioni di Comuni, nonché alle comunità montane di richiedere entro il 30 luglio 2015 il ripristino degli uffici del giudice di pace soppressi e quindi anche del presidio di San Vito dei Normanni. Entro tale termine potrà, quindi, essere presentata istanza di ripristino del soppresso presidio di San Vito, sempreché il Comune interessato si faccia carico delle spese di funzionamento e di erogazione del servizio della giustizia, ivi compreso il fabbisogno di personale amministrativo, che dovrà essere messo a disposizione dal medesimo ente. Al riguardo, segnalo che le istruzioni per il ripristino degli uffici del giudice di pace soppressi contenuti nella circolare 12 maggio 2015 e gli altri atti di interesse relativi alla medesima procedura sono rinvenibili nella pagina iniziale del sito on line del Ministero della giustizia, tramite l'apposito banner dedicato al ripristino degli uffici del giudice di pace.
ParlaMint-IT_2015-06-18-LEG17-Sed-469.u19	[[Domando di parlare.]] [[PRESIDENTE. Ne ha facoltà.]] Signora Presidente, l'interrogazione era datata 18 marzo 2014. Sono passati quindici mesi per avere una risposta. C'è però da prendere atto che è stata utile, insieme ad altre interrogazioni, a sollecitare il Governo a intervenire con una norma che potesse dare la possibilità a questi Comuni eventualmente di riaprire la partita. Sarà mia cura comunicare ai sindaci della zona la possibilità di aderire, attraverso quella norma, alla riapertura delle stesse con il pagamento delle relative spese a loro carico. Naturalmente rimane l'amarezza di aver aspettato quindici mesi per avere una risposta. PRESIDENTE. Lo svolgimento di interpellanze e di interrogazioni all'ordine del giorno è così esaurito.
ParlaMint-IT_2015-06-18-LEG17-Sed-469.u20	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2015-06-18-LEG17-Sed-469.u21	Il Senato tornerà a riunirsi in seduta pubblica martedì 23 giugno, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,51).
