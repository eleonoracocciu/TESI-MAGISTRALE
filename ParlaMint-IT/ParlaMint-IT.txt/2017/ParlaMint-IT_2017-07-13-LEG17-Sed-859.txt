ParlaMint-IT_2017-07-13-LEG17-Sed-859.u1	La seduta è aperta (ore 16,01). Si dia lettura del processo verbale. AMATI, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2017-07-13-LEG17-Sed-859.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2017-07-13-LEG17-Sed-859.u3	L'ordine del giorno reca lo svolgimento di un'interpellanza e di un'interrogazione. Sarà svolta per prima l'interpellanza 2-00427 sulla Carta elettronica per l'aggiornamento e la formazione del docente di ruolo delle istituzioni scolastiche di ogni ordine e grado. Ha facoltà di parlare il senatore Mauro Mario per illustrare tale interpellanza.
ParlaMint-IT_2017-07-13-LEG17-Sed-859.u4	Signora Presidente, onorevole Sottosegretario, il senso dell'atto di sindacato ispettivo in oggetto è molto semplice, in quanto volto al monitoraggio di uno strumento molto importante contenuto all'interno della legge 13 luglio 2015, n. 107, che all'articolo 1, comma 121, recita: «Al fine di sostenere la formazione continua dei docenti e di valorizzarne le competenze professionali, è istituita (...) la Carta elettronica per l'aggiornamento e la formazione del docente di ruolo delle istituzioni scolastiche di ogni ordine e grado». Per la Carta elettronica è stato inoltre stabilito un importo nominale di euro 500 annui per ciascun anno scolastico. Il problema è che nel decorso anno scolastico 2015-2016 l'importo di 500 euro è stato corrisposto ai docenti di ruolo come prima erogazione con un accredito sullo stipendio di ottobre 2015, essendo le spese sostenute dal primo settembre 2015 completamente ricomprese nella rendicontazione di fine anno scolastico. Pertanto il primo problema è che questa rendicontazione è rimasta sostanzialmente virtuale in quanto fatta con criteri non ancorati, nella sostanza, alle procedure elettroniche promesse attraverso un apposito decreto. Infatti, il comma 122 dell'articolo 1 ha stabilito che con decreto del Presidente del Consiglio dei ministri, di concerto con il Ministro dell'istruzione, dell'università e della ricerca e con il Ministro dell'economia e delle finanze, da adottare entro sessanta giorni dalla data di entrata in vigore della presente legge, sono definiti i criteri e le modalità di assegnazione e utilizzo della Carta elettronica di cui al comma 121. Il problema è che dal primo passaggio al secondo sono trascorsi di fatto più di diciotto mesi. Sarebbe quindi nelle intenzioni degli interpellanti poter comprendere, attraverso un'attività di monitoraggio del Ministero, cosa è successo nel frattempo, come sono stati impiegati questi soldi, con che tipo di risposta da parte dei docenti e, soprattutto, quali sono in comparazione i numeri che caratterizzano il primo passaggio rispetto al secondo che, prevedendo l'utilizzo di procedure elettroniche, evidentemente pone il problema di un'alfabetizzazione digitale del personale docente che deve far fronte in questo modo ai propri bisogni. Dico questo perché parte del contenuto dell'interpellanza è stata di fatto resa inutile dal tanto, troppo tempo trascorso per potervi rispondere; ciò non ha tuttavia vanificato il senso della stessa, anche perché rimane ancora sul tappeto per intero il problema che ci impone di chiedere se non intenda il Ministero provvedere all'individuazione di modalità transitorie atte a consentire nell'anno scolastico 2016-2017, a quanti hanno anticipato spese certificabili rientranti negli acquisti consentiti dal citato comma 121, il recupero delle relative somme al fine di ripristinare l'elementare certezza del diritto e la fiducia nelle istituzioni, nonché sostenere davvero l'iniziativa libera dei docenti di curare la propria formazione. PRESIDENTE. Il rappresentante del Governo ha facoltà di rispondere all'interpellanza testé svolta.
ParlaMint-IT_2017-07-13-LEG17-Sed-859.u5	Signora Presidente, l'atto di sindacato ispettivo in discussione riguarda le modalità di attivazione e di utilizzo della Carta elettronica per l'aggiornamento e la formazione di cui all'articolo 1, comma 121, della legge n. 107 del 2015. Giova ricordare, in primo luogo, che in data primo dicembre 2016 è stato pubblicato in Gazzetta Ufficiale il decreto del Presidente del Consiglio dei ministri che ha sostituito il precedente decreto del Presidente del Consiglio dei ministri con il quale, in via transitoria, si sono disciplinate le modalità di assegnazione e di utilizzo della Carta elettronica per l'aggiornamento e la formazione del docente di ruolo delle istituzioni scolastiche di ogni ordine e grado per il precedente anno scolastico 2015-2016. Per assicurare l'immediata corresponsione dell'importo nominale di 500 euro per l'anno scolastico 2015-2016, difatti, il suddetto importo è stato assegnato ai docenti di ruolo mediante ordini collettivi di pagamento ai sensi dell'articolo 2, comma 197, della legge finanziaria per il 2010, ossia mediante il cosiddetto cedolino unico. L'utilizzo del cedolino unico è stata una misura transitoria, come ribadito dalla stessa Ragioneria generale dello Stato, la quale ha precisato che la soluzione adottata per l'anno 2015 è da considerarsi «provvisoria e straordinaria» e che non vi è disponibilità a proseguire con la gestione di NoiPA per l'anno 2016-2017. Relativamente, infatti, all'anno scolastico 2016-2017, è possibile, a partire dal 30 novembre 2016, attraverso l'applicazione web Carta del docente, disponibile all'indirizzo cartadeldocente.istruzione.it, effettuare acquisti presso gli esercenti ed enti accreditati a vendere i beni ed i servizi che rientrano nelle categorie previste dalla norma. Ogni docente, mediante l'applicazione, può generare direttamente buoni elettronici di spesa con codice identificativo associati ad un acquisto di beni o servizi consentiti dall'articolo 1, comma 121, della legge n. 107 del 2015, dietro esibizione del precitato buono. Con riferimento, come evidenziato dall'onorevole interpellante, alle somme già spese per formazione dei docenti dal 1° settembre al 30 novembre 2016 e relative all'anno scolastico 2016-2017, con l'articolo 12, comma 3, del decreto del Presidente del Consiglio dei ministri 28 novembre 2016, è stato stabilito che le stesse sono registrate dal docente in piattaforma (così da consentire la relativa decurtazione dal borsellino elettronico della corrispondente somma) e, tramite l'applicazione medesima, comunicate al MIUR, che provvederà, previa rendicontazione delle istituzioni scolastiche, a fornire apposito finanziamento alle istituzioni scolastiche di servizio dei docenti, le quali provvedono a loro volta all'erogazione ai diretti interessati. Infatti, con nota protocollo n. 5314 del 10 marzo 2017 sono state fornite le istruzioni operative alle istituzioni scolastiche per la suddetta rendicontazione delle somme spese nel periodo 1° settembre 2016 - 30 novembre 2016 e relative all'anno scolastico 2016-2017. Dal 19 aprile del corrente anno questa amministrazione, ai fini della gestione delle autodichiarazioni presentate dai docenti per il citato periodo, ha abilitato tutte le istituzioni scolastiche ad operare sul portale SIDI. Con avviso pubblicato nel portale SIDI in data 28 giugno 2017, il termine per dette operazioni è stato prorogato al 15 luglio. La società CONSAP erogherà gli importi relativi alle spese validate e ritenute ammissibili direttamente alle istituzioni scolastiche, che provvederanno a rimborsare i docenti che hanno presentato l'istanza di rimborso. Alla luce di quanto sopra, non si ravvisa alcuna forma di discontinuità nell'erogazione del beneficio di cui al citato comma 121 della legge n. 107, che piuttosto continua ad essere garantito solo con modalità diverse, ma tutte ugualmente efficaci.
ParlaMint-IT_2017-07-13-LEG17-Sed-859.u6	[[Domando di parlare.]] [[PRESIDENTE. Ne ha facoltà.]] Signora Presidente, l'atto ispettivo è corredato da un contenuto di carattere amministrativo volto al monitoraggio dell'attività amministrativa collegata all'emanazione del decreto del Presidente del Consiglio dei ministri che fa riferimento alla legge n. 107 del 2015, ma è anche un atto che ha un significato politico. Credo che, nel dichiararmi parzialmente soddisfatto e lodando la struttura del Ministero e il Sottosegretario che in Aula ha voluto rendere noti alcuni dati chiave, non posso fare a meno di notare che c'è una data che dà il senso politico di questa vicenda, quella della posa in essere reale della parte più corposa, e che quindi corrisponde al senso del provvedimento: il 1° dicembre 2016. Si tratta di una data pericolosamente vicina al 4 dicembre 2016, e che forse doveva far significare che arrivava in tempo per poter mandare messaggi di contenuto politico che non solo non sono stati intesi, ma sono stati fortemente contraddetti. Lo dico perché l'incuria dei primi diciotto mesi è un tutt'uno con questo senso alternato di fare riferimento a un importante settore della vita pubblica del nostro Paese, la scuola, che, ripetendomi nelle espressioni che hanno descritto la mia interrogazione, ha bisogno di certezza del diritto e di reale cura per il destino di una generazione.
ParlaMint-IT_2017-07-13-LEG17-Sed-859.u7	Segue l'interrogazione 3-03548 sui servizi per il diritto allo studio degli alunni diversamente abili. Il rappresentante del Governo ha facoltà di rispondere a tale interrogazione.
ParlaMint-IT_2017-07-13-LEG17-Sed-859.u8	Signora Presidente, l'onorevole interrogante, prendendo spunto dalla situazione in cui si sarebbero trovati alcuni ragazzi con disabilità frequentanti le scuole del Comune di Vigevano, i quali avrebbero rischiato di rimanere dal 2 marzo scorso privi di assistenti alla persona, richiama la necessità di chiarire le competenze in materia di prestazione dei servizi di assistenza, così come richiesto dall'ordine del giorno a sua prima firma approvato in sede di conversione del decreto-legge n. 243 del 2016 recante «Interventi urgenti per la coesione sociale e territoriale, con particolare riferimento a situazioni critiche in alcune aree del Mezzogiorno». In primo luogo corre l'obbligo di evidenziare come questo Ministero tenga in grande considerazione la problematica segnalata dall'onorevole interrogante. Alle diverse iniziative attuate nel tempo si è, da ultimo, aggiunto il decreto legislativo n. 66 del 2017, con cui è stata esercitata la delega conferita al Governo con l'articolo 1, commi 180 e 181, lettera c), della legge n. 107 del 2015, per riordinare la materia relativa all'inclusione. Il citato decreto legislativo, all'articolo 3, individua e riordina le prestazioni e le competenze per l'attuazione dell'inclusione scolastica fra Stato, Regioni ed enti locali. Principale novità del testo è che, per la prima volta, nell'ambito della definizione dell'organico del personale ATA, si terrà conto della presenza in ciascuna scuola di alunni con disabilità, nonché del genere di ciascuno studente. In particolare, secondo quanto disposto dal comma 5 del citato articolo 3, gli enti locali, nel rispetto riparto delle competenze previsto dall'articolo 1, comma 85 e seguenti, della legge 7 aprile 2014, n. 56, provvedono ad assicurare, nei limiti delle risorse disponibili: l'assegnazione del personale dedicato all'assistenza educativa e all'assistenza per l'autonomia e per la comunicazione personale, come previsto dall'articolo 13, comma 3, della legge n. 104 del 1992; i servizi per il trasporto per l'inclusione scolastica come garantiti dall'articolo 8, comma 1, lettera g), della legge n. 104 del 1992 ed esercitati secondo la ripartizione delle competenze stabilito dall'articolo 26 della medesima legge, nonché dall'articolo 139, comma 1, lettera c), del decreto legislativo n. 112 del 1998; l'accessibilità e la fruibilità degli spazi fisici delle istituzioni scolastiche statali di cui all'articolo 8, comma 1, lettera c), della legge n. 104 del 1992 e all'articolo 2, comma 1, lettera b), della legge 11 gennaio 1996, n. 23. Venendo ora al caso specifico segnalato dall'onorevole interrogante, relativo al Comune di Vigevano, si riferiscono le informazioni acquisite dal competente ufficio scolastico regionale (USR) per la Lombardia, che ha rappresentato a questo Ministero che quanto esposto nell'articolo di stampa su «La Provincia Pavese» del 2 marzo 2017, pur corrispondente al vero nella quantificazione numerica della distribuzione degli alunni con disabilità residenti nel Comune di Vigevano, ad oggi risulta superato. Difatti, con lettera inviata in data 3 marzo 2017 ai sindaci dei Comuni ubicati nel territorio della provincia e agli uffici di piano, a firma del presidente e del vice presidente e consigliere delegato all'istruzione e alla coesione sociale, l'amministrazione provinciale di Pavia ha comunicato che la Regione Lombardia, con nota del 2 marzo 2017, ha espresso la volontà di assicurare il completamento dell'anno scolastico in corso, provvedendo a trasferire alla Provincia di Pavia l'importo spettante per il periodo gennaio-luglio 2017. Con la medesima nota, l'assessore regionale all'economia, alla crescita e alla semplificazione ha segnalato che la competenza e i relativi oneri delle prestazioni in questione saranno a carico della Regione Lombardia dal mese di agosto 2017. Conseguentemente, ad oggi, la problematica segnalata risulta risolta: i finanziamenti e la continuità del servizio sono garantiti e, pertanto, tutti i ragazzi con disabilità residenti a Vigevano usufruiscono regolarmente del servizio di assistenza alla persona, che non ha subito alcuna interruzione.
ParlaMint-IT_2017-07-13-LEG17-Sed-859.u9	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per la risposta, della quale mi ritengo assolutamente soddisfatto, in quanto essa sta a dimostrare, anche con il dettaglio dei riferimenti normativi, l'interesse del Ministero su questa tematica. Interesse che sinceramente non mettevo in dubbio, comunque questa è evidentemente una situazione che risente di difficoltà. Io colgo quindi questa occasione per ricordare alcuni dati, anche se saranno sicuramente noti. Oltre questo chiarimento interpretativo che avevo chiesto sul riparto delle competenze, voglio ricordare che effettivamente la Regione Lombardia, anche con le recenti linee guida approvate dalla Giunta regionale con uno stanziamento di 8,5 milioni di euro, si prende in carico il servizio di trasporto per i giovani disabili. Il problema resta, in generale, perché le risorse vengono comunque assegnate a livello di anno solare, mentre sappiamo che gli anni di scuola vengono organizzati secondo al divisione in anni scolastici. Quindi, all'arrivo di novembre e dicembre, si resta sempre con il timore che per il successivo anno (in questo caso, il prossimo è il 2018 e, più in là, sarà il 2019) non si avrà sufficiente copertura. Oltretutto, stiamo purtroppo assistendo a un fenomeno di aumento degli studenti disabili, purtroppo. Credo che questo sia un dato nazionale, legato a tanti fattori. Non mi avventuro qui in motivazioni perché potrebbe trattarsi di situazioni sanitarie che non conosco, ma è un dato di fatto che dobbiamo tutti affrontare, aumentando probabilmente anche il numero di risorse. Mi rendo conto che queste carenze sono un problema che troviamo in qualsiasi realtà della nostra Nazione ma, in questo caso, sulle persone disabili non si può in nessuno modo risparmiare. Tornando alla Regione Lombardia, mi fanno piacere le parole sulla risoluzione di questo caso specifico di Vigevano. Comunque, tornando alle linee guida che ho citato prima, questi 8,5 milioni di euro che la Regione darà per i servizi al trasporto e all'assistenza dei giovani disabili porteranno a una riduzione delle ore di assistenza che, per ogni ragazzo, sarà tra le cinque e le dieci ore (attualmente le ore di assistenza settimanali sono circa sedici). Ci sarà, dunque, una netta riduzione. Su questo tema sono certo che l'attenzione del Ministero sarà sempre alta ma, purtroppo, credo sia un tema che ci porteremo avanti nel tempo e che, pertanto, l'impegno e l'attenzione debbano essere sempre costanti e massimi. Come dicevo, però, la risposta mi ha tranquillizzato. PRESIDENTE. Lo svolgimento dell'interpellanza e dell'interrogazione all'ordine del giorno è così esaurito.
ParlaMint-IT_2017-07-13-LEG17-Sed-859.u10	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2017-07-13-LEG17-Sed-859.u11	Il Senato tornerà a riunirsi martedì 18 luglio, in due sedute pubbliche, la prima alle ore 11 e la seconda alle ore 16,30, con il seguente ordine del giorno: (Vedi ordine del giorno) La seduta è tolta (ore 16,23).
