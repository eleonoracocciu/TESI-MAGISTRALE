ParlaMint-IT_2017-01-12-LEG17-Sed-740.u1	La seduta è aperta (ore 16,01). Si dia lettura del processo verbale. PETRAGLIA, segretario, dà lettura del processo verbale della seduta del 10 gennaio. PRESIDENTE. Non essendovi osservazioni, il processo verbale è approvato.
ParlaMint-IT_2017-01-12-LEG17-Sed-740.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2017-01-12-LEG17-Sed-740.u3	L'ordine del giorno reca lo svolgimento di un'interpellanza e di interrogazioni. Sarà svolta per prima l'interpellanza 2-00359 sulle misure di sostegno ai prodotti ortofrutticoli italiani. Ha facoltà di parlare la senatrice Padua per illustrare tale interpellanza.
ParlaMint-IT_2017-01-12-LEG17-Sed-740.u4	Signor Presidente, darò lettura di questa interpellanza che riguarda le misure di sostegno ai prodotti ortofrutticoli del nostro Paese. «Premesso che: il mercato dell'ortofrutta è uno dei pilastri del settore agroalimentare, colonna basilare dell'economia e della tradizione italiana, ed è indispensabile a giudizio degli interpellanti promuovere ogni azione che preservi le produzioni italiane, all'interno del contesto europeo in materia di scambi di merci e movimenti di capitali fra gli Stati membri e fra questi ultimi e Paesi terzi (in particolare si vedano gli articoli 34 e 63 del Trattato di funzionamento dell'Unione europea); un aspetto certamente prioritario è quello di garantire la sicurezza e la qualità dei prodotti agricoli immessi nei mercati nazionali; al riguardo, il decreto legislativo 18 maggio 2001, n. 228, recante "Orientamento e modernizzazione del settore agricolo, a norma dell'articolo 7 della legge 5 marzo 2001, n. 57", provvedimento centrato sul territorio, quale elemento fondamentale per la produzione e la valorizzazione dei prodotti, ha previsto misure di incentivazione delle piccole e medie imprese agricole e si è posto, tra l'altro, obiettivi di tutela dello svolgimento delle attività, anche dal punto di vista sanitario, promozione di adeguati processi di tracciabilità degli alimenti e previsione di norme specifiche su qualità e tipicità (articolo 21); senza dubbio, il comparto agricolo, specialmente quello meridionale, è stato colpito negli ultimi anni da una crisi acuta che, soprattutto nel corso del 2015» e - ahimè - anche durante il 2016 «si sta ripercuotendo sui territori con effetti nefasti; recentemente» chiedo venia se parlo adesso in particolar modo del Sud, ma è questo il territorio particolarmente interessato «Confragricoltura Sicilia si è espressa molto negativamente in merito alla posizione del commissario europeo all'agricoltura, Phil Hogan, sulla mancata rivisitazione degli accordi di libero scambio con il Marocco, questione che sta creando ulteriori difficoltà in un settore sempre più in crisi; in particolare, bisogna ricordare come in taluni Paesi dell'area mediterranea, tra cui il Marocco, sia permesso l'utilizzo di pesticidi e prodotti fitosanitari, vietati dalla legislazione vigente nel nostro Paese, e come il basso costo della manodopera, impiegata nell'agricoltura, rappresenti un ulteriore fattore determinante nel permettere un sostanziale ribasso sui prezzi delle merci da esportare, come avviene, per esempio, per l'ormai tristemente noto caso del pomodoro (…), per il quale sta divenendo antieconomica perfino la raccolta; a dimostrazione del crescente clima di tensione, vi è stata, nei mesi scorsi, una forte mobilitazione dei produttori agricoli della fascia trasformata, avvenuta il 13 febbraio 2016, presso il mercato di Vittoria (Ragusa)» mercato che ricordo essere il più importante del Sud Italia «che ha avuto al centro delle proteste il crollo dei prezzi dei prodotti agricoli ed i penalizzanti accordi euro-mediterranei con Marocco e Tunisia; secondo stime fornite da Confagricoltura, peraltro, a tale situazione, certamente complessa, si aggiunge il peso del danno economico subito dall'agricoltura italiana nel 2015, circa 240 milioni di euro, a causa delle sanzioni commerciali imposte dall'Unione europea nei confronti della Russia, nonostante le misure di sostegno eccezionali approvate dall'Unione europea contro l'embargo sovietico per il settore dell'ortofrutta; considerato che ad avviso degli interpellanti: sarebbe fondamentale per il settore ortofrutticolo, con il concerto degli enti territoriali interessati, beneficiare di adeguate forme di sostegno specifico che prevedevano misure strutturali e funzionali al ripristino della redditività; per comprendere quale sia il peso specifico dell'ortofrutta nelle Regioni meridionali basta ricordare che la produzione nazionale di agrumi, ad esempio, avviene principalmente tra Puglia (9 per cento), Calabria (31 per cento) e Sicilia (54 per cento); tuttavia, le aziende che operano nel settore dell'agrumicoltura in Italia, sono, in media, di dimensioni piuttosto modeste e mancano opportuni meccanismi di sostegno e promozione all'aggregazione, oltre alle organizzazioni di produttori riconosciute a livello unionale, fattore certamente determinante in un'ottica realmente competitiva con le merci che provengono dagli altri mercati dei Paesi euro-mediterranei; infine, in materia di informazioni al consumatore, va sottolineata la valenza positiva delle norme previste» dalla legge europea del 2015 e dalla legge di delegazione dello stesso anno, nella parte in cui si prevede che «il legislatore delegato intervenga» come è intervenuto «in merito all'obbligatorietà dell'indicazione della sede dello stabilimento di produzione o confezionamento degli alimenti, al fine di garantire una corretta informazione al consumatore e una migliore e immediata rintracciabilità da parte degli organi di controllo». Detto questo, «si chiede di sapere: come il Ministro in indirizzo intenda promuovere adeguate misure di sostegno alle aziende che operano nel settore ortofrutticolo, ai fini del ripristino di una effettiva competitività e con particolare attenzione per quelle meridionali, in ottemperanza anche alla normativa comunitaria in materia di aiuti di Stato; se non intenda attivarsi con sollecitudine, presso le opportune sedi, al fine di adottare misure volte a prevedere un maggior rigore» particolare sul quale mi permetto di insistere fortemente «nelle procedure di controllo degli standard igienici e sanitari sui prodotti ortofrutticoli importati, soprattutto dal nord Africa, affinché sia prestata una particolare attenzione alla tutela della salute dei consumatori e al rispetto della normativa in materia di etichettatura sui prodotti importati; se intenda farsi promotore di un tavolo di confronto con Regioni meridionali» e non solo «sindacati e associazioni di categoria, al fine di affrontare le maggiori criticità del settore ortofrutticolo e predisporre un piano pluriennale di rilancio e di sviluppo, ai fini dell'individuazione di concrete modalità di protezione e rilancio dei prodotti, delle aziende e dei mercati locali; se non intenda incentivare misure sostegno per una corretta educazione alimentare». Tutto ciò in aggiunta, in conseguenza e per concretizzare gli impegni che abbiamo assunto in quest'Aula, che il Governo ha assunto: ricordo l'Expo e l'importante impegno che c'è stato con la Carta di Milano, o la legge contro gli sprechi alimentari che abbiamo approvato in Parlamento, in cui c'è una parte importante che riguarda l'educazione, il fornire informazioni giuste ai consumatori, a cominciare dai più piccoli, su come davvero alimentarsi. Tutto questo è in accordo con quanto è stato stabilito a Parigi: pensiamo agli accordi sulla variazione del clima e alle conseguenze che questo determina. Non vado fuori tema se si pensa che tutto fa sistema: l'ambiente fa sistema, così come l'energia; tutto ricade sulla produzione di alimenti e sappiamo come tutto questo potrà ricadere sulla salute dei cittadini e delle cittadine. In conseguenza di tutto ciò che ho detto poc'anzi e delle scelte chiare e precise che sono state fatte con le norme già prodotte, in maniera secondo me importantissima, non solo per la parte che riguarda il dono, che pure è molto rilevante, ma anche per la parte che riguarda l'educazione alimentare, bisogna passare dalle parole ai fatti e questo potrà aiutare in maniera determinante la ripresa della buona, straordinaria agricoltura che il nostro Paese può mettere come fiore all'occhiello e, mi permetto di ricordare, che le Regioni meridionali e la fascia costiera della mia isola producono in maniera eccellente. PRESIDENTE. Il rappresentante del Governo ha facoltà di rispondere all'interpellanza testé svolta.
ParlaMint-IT_2017-01-12-LEG17-Sed-740.u5	Signor Presidente, onorevoli colleghi, rilevo anzitutto che un valido strumento per affrontare le difficoltà esposte dall'interpellante, sempre attenta e puntuale su queste tematiche, relativamente al settore ortofrutticolo, è rappresentato dal sostegno dell'associazionismo nell'ambito dell'Organizzazione comune di mercato (OCM). Si tratta di un regime di sostegno finalizzato a potenziare la competitività del settore attraverso la concentrazione dell'offerta, il miglioramento della qualità dei prodotti e delle condizioni di commercializzazione, l'ottimizzazione dei costi di produzione, le azioni di promozione e specifiche misure di prevenzione e gestione delle crisi. In tale direzione, è previsto il finanziamento di programmi di attività realizzati da organizzazioni di produttori riconosciute (con un aiuto europeo generalmente pari al 50 per cento che, in taluni casi, può arrivare anche al cento per cento), per l'attuazione di molteplici interventi, comprese specifiche misure atte a fronteggiare difficili situazione di mercato. Tuttavia, l'efficacia di tali strumenti è legata alla propensione ad aggregarsi dei produttori che in alcune Regioni, in particolare quelle meridionali citate dall'interpellante, risulta essere ancora troppo bassa, superando di poco il livello del 20 per cento. In tale contesto, la strategia nazionale per il settore ortofrutticolo rappresenta lo strumento programmatico di base, e quindi la sintesi delle esigenze del settore per la cui realizzazione le organizzazioni di produttori riconosciute secondo la regolamentazione europea, rappresentano il mezzo operativo per raggiungere gli obiettivi generali che si prefigge. Al riguardo preciso che, nell'ottica di una revisione dell'attuale strategia, abbiamo già attivato una concertazione con la filiera e tutte le sue rappresentanze per la definizione delle nuove linee di indirizzo da attuare nei prossimi anni. Si tratta di un'ulteriore occasione per valutare tutte le esigenze del mondo produttivo e far fronte in modo più efficace alle problematiche e alle sfide descritte nell'interpellanza. In merito alla crisi del settore ortofrutticolo in atto nella cosiddetta fascia trasformata, che ruota intorno al mercato ortofrutticolo di Vittoria, rilevo che il tavolo di confronto ad alto livello che abbiamo indetto con gli operatori siciliani e l'amministrazione regionale, ci ha indotto a chiedere alla Commissione europea l'attivazione della clausola di salvaguardia prevista dall'accordo commerciale in atto tra l'Unione europea e il Regno del Marocco. Ciò posto, ricordo che per contrastare le ripercussioni sulle esportazioni di ortofrutticoli prodotte dall'embargo russo, la Commissione europea, anche su pressione dell'Italia, ha introdotto misure di sostegno eccezionali a favore di tutti i produttori ortofrutticoli, associati o meno ad organizzazioni di produttori consentendo, entro determinati volumi assegnati agli Stati membri, il ritiro dal mercato, la mancata raccolta e la raccolta prima della maturazione di alcuni prodotti ortofrutticoli. Anche su nostra sollecitazione, lo scorso giugno la Commissione europea ha prolungato oltre il 30 giugno 2016, per un ulteriore annualità, il termine delle misure eccezionali finora adottate. Per l'Italia, il contingente complessivo assegnato è di circa 17.000 tonnellate, delle quali oltre il 95 per cento è stato già utilizzato alla data del 31 dicembre 2016. Per quanto concerne le procedure di controllo degli standard igienici e sanitari sui prodotti ortofrutticoli importati, anche dal nord Africa, preciso che il Ministero della salute espleta il controllo su tutte le partite importate attraverso i punti doganali di entrata italiani, con l'esecuzione del campionamento per controllo analitico su almeno il 5 per cento delle partite. Specifiche iniziative e controlli sono stati attivati per particolari settori a fronte di maggiori rischi nello scorso anno. Occorre poi tener presente che per la verifica del rispetto delle norme di qualità stabilite a livello europeo, compresa la corretta indicazione dell'origine, esistono precise disposizioni europee e nazionali che, basandosi su un'analisi del rischio effettuata dall'EFSA, tenendo conto anche della provenienza del prodotto, contribuiscono a migliorare la trasparenza del mercato ed eventuali criticità in esso riscontrate. Riguardo all'incentivazione di una corretta educazione alimentare, evidenzio che, fin dal 2009, con il programma europeo «Frutta nelle scuole», realizzato anche con risorse nazionali e destinato ai bambini delle scuole primarie, abbiamo coinvolto oltre un milione di bambini l'anno su tutto il territorio nazionale, con uno stanziamento totale medio annuo pari a circa 33,5 milioni di euro. Si tratta di un programma che si propone di migliorare le abitudini alimentari di bambini in età scolare attraverso la distribuzione di prodotti ortofrutticoli, completato da misure di accompagnamento che rendono più efficace il consumo, attraverso la conoscenza dei prodotti, del territorio e dell'ambiente. Dal prossimo anno scolastico, questo programma sarà unificato a quello sulla distribuzione di latte nelle scuole. Nel corso di quest'anno, intendiamo realizzare anche un secondo ciclo di programmazione della campagna di comunicazione istituzionale integrata «La qualità dei prodotti agroalimentari», già diffusa sui principali mezzi di comunicazione tra novembre 2015 e gennaio 2016; l'obiettivo è di promuovere la conoscenza del patrimonio agroalimentare di qualità e valorizzare i prodotti a denominazione di origine e indicazione geografica, nell'ottica di fornire un orientamento al consumatore verso un'alimentazione sana e consapevole e scelte di qualità e di sicurezza alimentare. Preciso al riguardo che, al fine di veicolare nuovamente la campagna nel corso dei primo quadrimestre del 2017 sui principali mezzi di comunicazione, sono già stati acquistati gli spazi pubblicitari presso i concessionari individuati nel media plan elaborato dal dipartimento informazione editoria presso la Presidenza del Consiglio dei ministri.
ParlaMint-IT_2017-01-12-LEG17-Sed-740.u6	[[Domando di parlare.]] [[PRESIDENTE. Ne ha facoltà.]] Signor Presidente, signor Sottosegretario, non posso che essere contenta di ciò che ho ascoltato. In particolare, sono molto contenta del tavolo, che sapevo essere stato istituito, circa la problematica legata al più grande mercato del Sud, che è quello di Vittoria, e quindi a tutta la fascia correlata. Auspico soltanto che questi incontri siano sempre più frequenti, proprio per portare a conoscenza lo Stato centrale di quali siano le realtà locali, perché spesso la difficoltà sta nella comunicazione tra la base e il centro. Ma se l'istituzione di questi tavoli sarà strutturale e non contingente, allora è un processo che continua; non è un'occasione eccezionale, ma un percorso da fare e da portare avanti insieme. Credo che questo sia uno degli elementi più importanti. Sono contenta di quello che ha detto, signor Sottosegretario, ma invito a fare sempre più controlli di questo tipo per quello che è il secondo punto da sottolineare, ossia il fattore della sicurezza, che riguarda innanzitutto la tutela della nostra salute. Sappiamo benissimo come il cibo sia correlato al nostro stato di salute. Si dice che "siamo quello che mangiamo". È proprio così, anche perché se evitiamo di utilizzare quelle sostanze che sappiamo avere un potenziale di tossicità, non solo al momento, ma anche nel tempo, perché gli effetti si potranno manifestare dopo anni, purtroppo, e quindi senza che se ne veda subito la pericolosità, se controlliamo tutto questo, non solo preserviamo la nostra salute (e quindi lo Stato per tutto che quello che poi dovrebbe fare se questa non fosse preservata), ma aiutiamo a valorizzare sempre più i nostri straordinari prodotti senza per questo demonizzare gli altri. Ben vengano gli altri prodotti, ma che si utilizzino, se vengono nel nostro Paese, le stesse regole che noi rispettiamo rigorosamente, perché è giusto rispettare le norme che ci sono, ma devono rispettarle tutti, non soltanto chi abita nel nostro Paese, ma anche chi vuole venirci. Un ultimo aspetto di cui sono molto contenta: sapevo del primo ciclo di campagna istituzionale che era stato promosso e ora sono contenta che ve ne sia un secondo, perché se è vero, com'è vero, che i bambini in qualche modo sono i formatori di noi adulti, è pur vero che bisogna anche raggiungere gli adulti e non soltanto tramite i bambini, ma anche tramite campagne istituzionali. Ricordo anche le campagne condotte presso le sedi di grande distribuzione per la promozione del nostro prodotto, che spesso - l'ho detto poc'anzi nell'interpellanza e lo ripeto - gli agricoltori non riescono neanche a raccogliere, perché non hanno i soldi per pagare la raccolta e portarlo sul mercato, mentre io cittadino, che abito in una grande città e vado a comprare questo prodotto, non lo posso acquistare perché non ho più i soldi, perché non sono sufficienti dal momento che il prodotto, è troppo costoso. Occorre ridurre la filiera e far sì che possiamo davvero continuare a scegliere e a promuovere il nostro prodotto ricordando la campagna a chilometro zero.
ParlaMint-IT_2017-01-12-LEG17-Sed-740.u7	Segue l'interrogazione 3-03316 sulla tutela del Prosecco DOC del Carso. Il rappresentante del Governo ha facoltà di rispondere a tale interrogazione.
ParlaMint-IT_2017-01-12-LEG17-Sed-740.u8	Signor Presidente, onorevoli colleghi, preliminarmente, tengo a precisare che, in data 2 maggio 2016, è stata avviata un'importante azione di coordinamento con la Regione Friuli-Venezia Giulia e con le associazioni dei produttori vitivinicoli del Carso, in apposito incontro a Trieste. In tale incontro il ministro Martina ha avuto modo di rappresentare la piena disponibilità del Ministero a valutare concreti progetti di valorizzazione del territorio viticolo del Carso e progetti promozionali dei vini in questione (Prosecco, Vitoska, Malvasia, Terrano) allorché dovessero pervenire dalle associazioni dei produttori vitivinicoli del Carso, piuttosto che procedere alla sigla di un nuovo protocollo d'intesa, che si configura come uno strumento che tende a deresponsabilizzare sia i produttori che le istituzioni, alla luce della storia passata che ha visto ampiamente disattese, purtroppo, le istanze contenute in precedenti protocolli. Tali progetti dovranno rientrare nell'ambito delle specifiche azioni finanziarie di sostegno e promozionali previste per il settore vitivinicolo dalla vigente Organizzazione comune di mercato dei prodotti agricoli. Peraltro, in data 30 novembre ultimo scorso, nell'ambito di una dedicata conferenza di servizi, convocata dal Ministero delle politiche agricole alimentari e forestali per esaminare le istanze relative alla proposta di riconoscimento della denominazione di origine controllata dei vini «delle Venezie», presentate da due associazioni di produttori vitivinicoli del Carso triestino, l'assessore alle politiche agricole della Regione Friuli-Venezia Giulia ha ribadito il proprio impegno ad avviare tavoli tecnici con le organizzazioni di categoria del territorio al fine di sviluppare le peculiarità vitivinicole della zona del Carso. Naturalmente sarà cura del Ministero delle politiche agricole alimentari e forestali accompagnare queste iniziative e assecondarle affinché si possa dare concreta risposta ai produttori. In ultimo, saranno il Ministero delle politiche agricole alimentari e forestali e la Regione Friuli-Venezia Giulia a sostenere le iniziative già intraprese dai produttori del Carso, finalizzate alla valorizzazione del vino «Teran», tramite il riconoscimento della denominazione di origine protetta transfrontaliera Italia-Slovenia, nonché per eventuali altre azioni di cooperazione con i Paesi confinanti mirate allo sviluppo del settore vitivinicolo di qualità. Proprio in virtù di questa necessità di cooperazione specifica, nelle prossime settimane è previsto un incontro bilaterale con la Repubblica slovena per affrontare le tematiche e rilanciare ulteriormente questa importante iniziativa transfrontaliera.
ParlaMint-IT_2017-01-12-LEG17-Sed-740.u9	[[Domando di parlare.]] [[PRESIDENTE. Ne ha facoltà.]] Signor Presidente, Sottosegretario, la ringrazio per l'esauriente riscontro. Io certamente ero - lo si intuisce dall'interrogazione - favorevole alla riproposizione del protocollo perché un protocollo è qualcosa di scritto e sono memore dell'antico e saggio detto latino: verba volant, scripta manent. Prendo però atto della ferma volontà sia del Ministero che della Regione Friuli-Venezia Giulia, che tanto si attiva nei confronti di queste problematiche, di costituire in tempi brevi tavoli tecnici, dei quali apprendo ora. Mi pare assolutamente fondamentale realizzare e continuare un'opera di cooperazione tra il Ministero delle politiche agricole alimentari e forestali e la Regione Friuli-Venezia Giulia per andare non solo a sanare, ma a prevenire fenomeni così spiacevoli come le lotte intestine per i nomi. Si veda la questione del vino «Teran». Un rapporto di cooperazione transfrontaliera è assolutamente alla base di uno sviluppo felice delle relazioni tra Paesi, ma soprattutto fondamentale per il mantenimento dell'alta qualità di un prodotto. Ritengo che questo percorso dovrà sempre più tradursi in fatti concreti. Auspico che le verifiche, come la collega ha detto per la precedente interpellanza, siano continue. Le verifiche dirette sono molto importanti per portar avanti un percorso in sinergia con categorie, associazioni degli agricoltori e, soprattutto, in sinergia tra Stato e Regione. I problemi sono di notevole entità e importanti e vanno affrontati. Va affrontato il problema della costiera, che sta slittando purtroppo verso il mare, e vanno soprattutto supportati gli agricoltori che stanno facendo un lavoro eroico. Non sono parole retoriche, perché si parla tecnicamente di agricoltura eroica quando si svolge sui terrazzamenti. Questo tipo di agricoltura è poco riconosciuta e ha degli introiti molto relativi, se pensiamo al territorio carsico. Va quindi assolutamente riconosciuta. Monitoreremo felicemente insieme questo percorso. Fin d'ora invito il Governo a venire a verificare ulteriormente i processi e a confrontarsi con il mondo agricolo e vitivinicolo.
ParlaMint-IT_2017-01-12-LEG17-Sed-740.u10	Senatrice Fasiolo, anche la Presidenza verrà volentieri a verificare lo stato di attuazione.
ParlaMint-IT_2017-01-12-LEG17-Sed-740.u11	Signor Presidente, in premessa ricordo che il Ministero delle infrastrutture e dei trasporti interpreta le normative internazionali e comunitarie tenendo conto degli interessi dell'utenza, compatibilmente con gli obblighi internazionali cui deve rispondere quale Stato di bandiera. Inoltre, da anni la politica è quella di preservare l'occupazione dei marittimi italiani, mettendoli alla stregua di tutti i lavoratori internazionali e consentendo loro di spendere le proprie certificazioni in tutti i Paesi del mondo facenti parte della Convezione STCW ( Standards of training, certification and watchkeeping for seafarers ). Per quanto riguarda, però, l'esperienza militare maturata per il conseguimento del titolo civile, come nel caso degli ufficiali della Marina militare, sottolineo che la convenzione STCW '78, nella sua versione aggiornata, esclude dal proprio campo di applicazione le navi militari e conseguentemente la navigazione militare effettuata. Le navi militari sono state pertanto escluse anche dal campo di applicazione del decreto legislativo 12 maggio 2015, n. 71 (articolo 1, comma 1, lettera a) ). Inoltre, il decreto ministeriale 25 luglio 2016 si applica, come previsto dall'articolo 1, comma 2, ai lavoratori marittimi iscritti nelle matricole della gente di mare italiane che intendono imbarcare su navi mercantili soggette alle disposizioni della convenzione STCW, ai sensi dell'articolo 115 del codice della navigazione, e pertanto la navigazione militare è esclusa. Per quanto sopra, non è prevista la possibilità di rinnovo di certificati di competenza IMO neanche per le funzioni equivalenti previste dall'articolo 7 del decreto ministeriale 1° marzo 2015 per ufficiali in servizio nella Marina militare. Infine, segnalo che l'attuazione delle norme internazionali comunitarie adottate dall'Italia ha avuto il placet della Commissione europea, la quale ha sottoposto i competenti uffici del Ministero delle infrastrutture e dei trasporti a ben 2 audit di controllo, portando alla chiusura delle procedure di infrazione aperte in merito.
ParlaMint-IT_2017-01-12-LEG17-Sed-740.u12	[[Domando di parlare.]] [[PRESIDENTE. Ne ha facoltà.]] Signor Presidente, ringrazio il sottosegretario per la sua risposta, che mi darà modo di approfondire anche la normativa internazionale. Questa interrogazione è nata da alcune segnalazioni, nelle quali mi veniva sottoposto questo mancato riconoscimento della qualifica militare. Faccio anche un riferimento: un ex ufficiale, direttore di macchina, si è visto riconoscere la qualifica di ufficiale di macchina, quando la gerarchia prevede allievo ufficiale di macchina, ufficiale di macchina, primo ufficiale di macchina e direttore di macchina. Faccio presente che il personale militare è comunque altamente qualificato; ho avuto modo di constatarlo di persona durante le visite che ho fatto presso strutture militari e posso permettermi di dire che possiede delle qualifiche forse maggiori rispetto all'ambito civile. Spesso si tratta di persone che hanno una duplice laurea. Ho avuto modo di vedere da vicino il personale impegnato nella nostra componente subacquea, che effettivamente, oltre ad operare in condizioni particolarmente disagiate, è molto qualificato e soprattutto si trova a lavorare in un ambito molto più difficile dell'ambito civile. La sua risposta, signor Sottosegretario, mi darà anche modo di intervenire presso il Governo, auspicando, se possibile, un maggiore coordinamento con il Ministero della difesa. Questa potrebbe essere anche l'occasione di un confronto con i vari Paesi, perché ho un po' di difficoltà a vedere questo mancato riconoscimento. Un ufficiale che ha un'elevata esperienza, qualora non operasse più nel settore militare, si vedrebbe totalmente privato della qualifica che ha raggiunto con un notevole sacrificio, con anni di studio e spesso costretto a lavorare in condizioni particolarmente disagiate. Ringrazio comunque il Governo per la risposta e spero che ci potrà essere questo coordinamento, magari anche a livello internazionale, per rivedere possibilmente la normativa internazionale e per dare il giusto riconoscimento e la giusta qualifica al nostro personale militare. PRESIDENTE. Lo svolgimento dell'interpellanza e di interrogazioni all'ordine del giorno è così esaurito.
ParlaMint-IT_2017-01-12-LEG17-Sed-740.u13	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2017-01-12-LEG17-Sed-740.u14	Il Senato tornerà a riunirsi in seduta pubblica martedì 17 gennaio, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,34).
