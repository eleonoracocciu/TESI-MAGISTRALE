ParlaMint-IT_2017-03-16-LEG17-Sed-788.u1	La seduta è aperta (ore 16,02). Si dia lettura del processo verbale. PETRAGLIA, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2017-03-16-LEG17-Sed-788.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2017-03-16-LEG17-Sed-788.u3	L'ordine del giorno reca lo svolgimento di interrogazioni. Saranno svolte per prime le interrogazioni 3-03247 e 3-03580 sull'applicazione della direttiva Bolkestein al commercio ambulante. Il rappresentante del Governo ha facoltà di rispondere congiuntamente a tali interrogazioni.
ParlaMint-IT_2017-03-16-LEG17-Sed-788.u4	Signora Presidente, onorevoli colleghi, premesso che la richiamata intesa, sancita in Conferenza unificata in data 5 luglio 2012, è stata adottata a seguito di una lunga serie di riunioni con i rappresentanti degli enti territoriali (Regioni e Comuni in particolare) e delle associazioni di categoria maggiormente rappresentative, i criteri in essa enucleati puntano a perseguire l'esigenza di coniugare i principi dell'ordinamento europeo con la necessità di modulare le nuove regole sulla base di una tempistica che consentisse di non determinare conseguenze dannose sul comparto. Pertanto, la scelta è stata quella di individuare criteri in grado anche di valorizzare l'esperienza degli operatori, riconoscendo, come noto, un valore significativo all'anzianità di esercizio dei medesimi. Al riguardo, rispondo alla richiesta del senatore Panizza di escludere i commercianti ambulanti dall'applicazione della cosiddetta direttiva Bolkenstein, sottolineando che non appare sostenibile la possibilità di escludere il suolo pubblico dall'applicazione del principio comunitario. In attuazione della specifica previsione della cosiddetta direttiva servizi, pertanto, la medesima è stata adottata al fine di favorire la cooperazione tra l'attività dello Stato e il sistema delle autonomie ed esaminare materie e compiti di comune interesse nell'individuazione dei criteri da seguire in caso di procedure di selezione per l'assegnazione dei posteggi sulle aree pubbliche. In tale sede, si è perseguita l'esigenza di coniugare i principi dell'ordinamento comunitario con l'attuale situazione del settore del commercio sulle aree pubbliche nel Paese, caratterizzato, nella quasi totalità, da microimprese a conduzione familiare. Il loro esercizio, tradizionalmente, è consentito sulla base di concessioni di posteggio ottenute in base al criterio prioritario del riconoscimento della presenza precedente, rilasciate per un tempo di norma corrispondente a dieci anni, e tacitamente rinnovabili nei confronti del medesimo prestatore. In tal senso, si è debitamente tenuto conto della situazione attuale e della conseguente necessità di modulare le nuove regole sulla base di una tempistica che consentisse di non determinare conseguenze difficilmente gestibili in termini sociali e con rischi anche di ordine pubblico, così come accaduto recentemente a Roma. Si è ritenuto, quindi, di ribadire il principio di carattere generale relativo alla durata delle concessioni di posteggio, precisando che la concessione deve avere una durata tale da non limitare la libera concorrenza oltre il tempo necessario a garantire l'ammortamento degli investimenti, anche immateriali, nonché una equa remunerazione dei capitali investiti. La durata della concessione non può comunque essere inferiore ai nove anni né superiore ai dodici anni. La durata della concessione, in ogni caso, è fissata dal Comune tenendo conto delle esigenze medie di investimento collegate alle caratteristiche dell'insieme dei posteggi interessati. Per le concessioni dei posteggi nei mercati a carattere turistico, ivi compresi i posteggi isolati, i Comuni potranno stabilire una durata minore, comunque non inferiore ai sette anni. Inoltre, nella medesima intesa, sono stati esplicitati i criteri di priorità da applicare per la determinazione delle regole procedurali di selezione per l'assegnazione dei posteggi. Conseguentemente, si è ritenuto di indicare criteri la cui applicazione consenta di riconoscere la qualificazione e l'esperienza acquisita nel settore, facendo riferimento comunque alla storia dell'impresa onde evitare che i subentri di gestione e di titolarità la annullino. L'intesa stessa non appare rivolta, quindi, ad accordare preferenze ai prestatori uscenti, ma ad individuare - in considerazione sia della limitatezza delle risorse disponibili (area pubblica), sia dei valori coinvolti e da tutelare costituenti motivo di interesse generale, sia della potenziale molteplicità degli operatori economici interessati - criteri e parametri, da declinare in sede attuativa in modo in ogni caso coerente con le indicazioni della medesima circolare. La disposizione introdotta con il decreto-legge n. 244 del 2016, ha previsto di prorogare fino al 31 dicembre 2018 le concessioni in essere, anche al fine di garantire omogeneità tra le procedure di assegnazione. Tuttavia una proroga, quale quella proposta nell'ambito degli atti in discussione, si porrebbe in contrasto con i principi dell'Unione europea in materia di concorrenza, da ultimo ribaditi nella sentenza della Corte di giustizia europea del 14 luglio 2016, relativa alle concessioni demaniali marittime per finalità turistico ricreative, con conseguente rischio di apertura di una procedura d'infrazione a carico dell'Italia.
ParlaMint-IT_2017-03-16-LEG17-Sed-788.u5	[[Domando di parlare.]] [[PRESIDENTE. Ne ha facoltà.]] Signora Presidente, signor Sottosegretario, mi dichiaro parzialmente soddisfatto della risposta e spiego subito le ragioni. Solo alla fine del suo intervento il Sottosegretario ha evidenziato che il decreto-legge n. 244 del 2016, convertito in legge dal Parlamento (Legge n. 19 del 2017), ha previsto di prorogare fino al 31 dicembre 2018 le concessioni in essere, spostando in tal modo la loro scadenza. Il punto era esattamente questo: l'interrogazione, che avevo presentato ad ottobre, chiedeva di sapere se si ritenesse opportuno prorogare il sistema di concessioni, che scadevano nel 2016, fino al 2030. Tale termine è stato prorogato al 2018, va bene, ma c'è un tema che non ha avuto risposta: se, vista la proroga fino al 2018, non si ritenesse necessario ed utile indicare ai Comuni di non procedere immediatamente ai bandi, essendovi tempo fino al 2018, e se vi fosse interesse e voglia del Governo di modificare quella norma affinché il commercio ambulante non sia ricompreso nella cosiddetta direttiva Bolkestein per tutte le ragioni esposte dal Sottosegretario. Tali ragioni, che condivido e che sono oggetto dell'indagine condotta e del lavoro svolto dalla Conferenza unificata Stato-Regioni, traggono origine dal fatto che il commercio ambulante è costituito, nel 95 per cento dei casi da piccole imprese familiari, che grazie a quella attività hanno un reddito. Grazie a quella attività abbiamo centinaia di migliaia di persone e di famiglie che vivono in maniera onesta e trasparente, garantendo anche un servizio a tutte le città italiane, ai borghi più o meno grandi, alle grandi città, ai mercati rionali e quant'altro. Quella Conferenza Stato-Regioni, dunque, voleva garantire proprio quelle famiglie, indicando il criterio di anzianità di servizio e di presenza, garantendolo anche per i futuri bandi. Ma per far questo non sarebbe dovuta intervenire l'Autorità per la concorrenza che invece, con proprio deliberato, ha detto che quel tipo di tutela va contro la concorrenza. Per questo abbiamo chiesto un ripensamento complessivo della questione. Esorto dunque nuovamente il Governo ad agire in tal senso e a tale proposito riproporrò un'interrogazione specifica, chiedendo perché il Governo non voglia puntualmente togliere, con un'azione legislativa, il commercio ambulante su demanio pubblico dall'applicazione della Bolkestein. Voglio chiarirlo: solo l'Italia ha applicato tale disciplina, in tutta Europa. Sarebbero in procedura di infrazione tutti i Paesi europei, ma guarda caso solo l'Italia l'ha approvata, insieme alla Spagna che però ne ha rinviato l'applicazione per settant'anni. Per questo avevo chiesto con l'interrogazione un rinvio al 2030. La manifestazione, straordinariamente civile e imponente, che gli operatori del commercio ambulante hanno svolto ieri a Roma, ci dice in maniera chiara che l'alternativa è buttare per strada centinaia di migliaia di famiglie italiane che lavorano in maniera onesta rendendo un servizio a tutta la comunità; questo per essere i più ossequiosi in Europa, per dire che vogliamo rispettare quella direttiva applicandola anche al commercio ambulante, un settore al quale, guarda caso, nessuno Stato europeo, neanche la grande Germania, ha deciso di applicarla. La richiesta formale che avanzo oggi verbalmente e che in seguito formalizzerò con apposita interrogazione o con iniziativa legislativa, emendativa se del caso, è quella di eliminare dalla direttiva Bolkestein il commercio ambulante su demanio pubblico. Annuncio la mia iniziativa e spero che il Governo sia perfettamente in linea e dia una mano immediata, da un lato per dire ai Comuni di non procedere, dall'altro per togliere il commercio ambulante dalla direttiva Bolkestein.
ParlaMint-IT_2017-03-16-LEG17-Sed-788.u6	[[Domando di parlare.]] [[PRESIDENTE. Ne ha facoltà.]] Signora Presidente, onorevole Sottosegretario, anch'io mi dichiaro quasi insoddisfatto di questa risposta perché non è la risposta che ci aspettavamo tutti. Secondo me, su questo punto particolare l'Italia ha troppa Europa e noi vogliamo "più" Europa, non "troppa" Europa. Per questo voglio sottoscrivere ogni parola detta dal collega Ruta, perché il suo discorso era assolutamente corretto. I nostri ambulanti hanno bisogno di tutela. Naturalmente dobbiamo ascoltare l'Europa ma dobbiamo ascoltare anche i nostri 450.000, 500.000 ambulanti che rappresentano piccole imprese familiari. Sottoscrivo quindi ogni parola dell'intervento del senatore Ruta.
ParlaMint-IT_2017-03-16-LEG17-Sed-788.u7	Segue l'interrogazione 3-03357 sulla sorveglianza nel settore assicurativo. Il rappresentante del Governo ha facoltà di rispondere a tale interrogazione.
ParlaMint-IT_2017-03-16-LEG17-Sed-788.u8	Signora Presidente, con l'interrogazione in esame il senatore Castaldi - che peraltro incontro in Commissione industria della quale è uno dei membri più attivi - chiede al Governo di conoscere quali iniziative si intendano intraprendere, in materia di responsabilità civile auto, per promuovere misure di sorveglianza efficaci al fine di evitare strategie di cartello tra le imprese assicuratrici a danno dei consumatori, in modo da adottare anche disposizioni che consentano di garantire premi più bassi per gli assicurati, maggiore trasparenza ed una maggiore concorrenzialità nel settore. Preliminarmente, il senatore Castaldi richiama l'attività istruttoria avviata dall'Autorità garante della concorrenza e del mercato anche a seguito di alcune dichiarazioni da parte dei gruppi Generali ed Unipol, con le quali si paventava il rischio di una attenuazione delle dinamiche concorrenziali sui prezzi RC auto con previsioni di rialzo dei prezzi delle polizze, dopo una lunga fase di discesa dell'ultimo periodo. Gli onorevoli interroganti ricordano, inoltre, le conclusioni di un'indagine conoscitiva chiusa nel 2013 dall'Autorità antitrust, che ha evidenziato una serie di potenziali ostacoli alla concorrenza e proposto diverse misure pro-concorrenziali. La stessa Autorità è più volte intervenuta su tali realtà stimolando una concreta concorrenza a vantaggio dei consumatori, non da ultimo, come noto, tramite un intervento del presidente, professor Giovanni Pitruzzella, dell'ottobre 2015, nell'occasione di un'audizione presso la 10ᵃ Commissione permanente del Senato sul disegno di legge concorrenza. Tale disegno di legge, in procinto - speriamo - di essere votato in Aula nelle prossime settimane per passare - in seconda lettura degli articoli novellati - alla definitiva approvazione alla Camera, come riconosciuto dagli stessi onorevoli interroganti, contiene disposizioni atte a garantire la trasparenza del mercato a vantaggio dei consumatori, con particolare riguardo agli automobilisti virtuosi, riducendo gli squilibri territoriali attualmente esistenti. Quanto ai quesiti posti, nel merito dell'interrogazione in oggetto, va evidenziato come l'atto medesimo proponga, tra le misure relative al settore assicurativo (articoli 2-15), una serie di interventi volti a promuovere la concorrenza e favorire la trasparenza e la conoscibilità delle azioni di mercato a vantaggio dei consumatori, includendo un confronto competitivo reale tra i principali players del settore. In particolare, è prevista la predisposizione di un articolato sistema di sconti di maggior beneficio per gli assicurati virtuosi delle Province a più alto tasso di sinistrosità e con premio medio più elevato per coloro i quali sottopongano il veicolo a ispezione preventiva e che accettino di installare sul proprio veicolo la cosiddetta black box, sulla base di criteri e modalità di determinazione regolati e monitorati dall'Istituto per la vigilanza sulle assicurazioni (IVASS). La riforma della RC auto reca una serie di ulteriori interventi in favore dei consumatori e degli assicurati virtuosi, con riferimento all'assegnazione delle classi di merito, con divieto di discriminare in funzione della durata del rapporto, atti a garantire, nell'ambito della classe di appartenenza, le condizioni di merito assegnate agli assicurati aventi le stesse caratteristiche di rischio del soggetto che stipula il nuovo contratto. Sono altresì contemplate norme di maggiore vantaggio nelle variazioni peggiorative di premio (quindi anche di classe di merito) per coloro i quali hanno installato le cosiddette scatole nere sulla vettura, rispetto a quelli altrimenti applicati, ovvero attraverso la previsione di sconti per coloro i quali sottopongano il veicolo a ispezione preventiva o, ancora, installino sulla vettura meccanismi elettronici che impediscono l'avvio del motore qualora sia riscontrato un elevato tasso alcolemico. In particolare, l'ulteriore sconto a cui si è in precedenza fatto riferimento, caratterizzato per una maggiore consistenza ed incisività rispetto a quello altresì applicato già in occasione della sottoscrizione delle citate clausole contrattuali offerte dall'impresa, avrà come finalità la valorizzazione (naturalmente economica) proprio di quei comportamenti virtuosi tenuti dagli automobilisti e volti a contrastare la diffusione delle frodi alle assicurazioni. Tali misure sono finalizzate proprio ad attenuare il peso specifico della territorialità nella determinazione dei premi di assicurazione. Concludo con l'auspicio che il Parlamento possa approvare in tempi rapidi le descritte norme, così da giungere alla conclusione di tale percorso per far fronte sia alle esigenze dei consumatori, sia agli impegni assunti con l'Unione europea.
ParlaMint-IT_2017-03-16-LEG17-Sed-788.u9	Desidero salutare i ragazzi del quarto anno del Liceo scientifico «P. Nervi - G. Ferrari» di Morbegno, in provincia di Sondrio. Naturalmente mi unisco al saluto che indubbiamente il senatore Del Barba vorrà fare loro direttamente da quest'Aula. Grazie ragazzi di essere qui. Vi spiegherà poi il senatore perché non ci sono tante persone oggi, giovedì pomeriggio. [[Applausi.]]
ParlaMint-IT_2017-03-16-LEG17-Sed-788.u10	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario per il complimento, che ricambio perché è sempre disponibile quando chiedo una spiegazione in Commissione. Finalmente riusciamo a parlare di problemi dei cittadini, dopo una settimana dedicata ad altro. Non posso dichiararmi totalmente soddisfatto, anche se la risposta è entrata nel merito, perché questo potremo vederlo insieme solo dopo il disegno di legge concorrenza; vedremo cosa conterrà. Lei mi dice che è in procinto di arrivare in Assemblea: speriamo. Le ricordo la schizofrenia del disegno di legge concorrenza, che abbiamo licenziato in Commissione il 2 agosto: sono otto mesi che è fermo. Ogni tanto giungono notizie che dovrebbe arrivare in Assemblea. Il motivo del ritardo è comprensibile: dentro questo disegno di legge ci sono problematiche enormi, tra cui quelle delle assicurazioni, della telefonia, dei taxi e dell'energia. Per riepilogare ai cittadini che ci ascoltano, è nata un'istruttoria grazie alla legge n. 287 del 1990, nello specifico all'articolo 2, che riguarda le intese volte a falsare la concorrenza. Ci sono state dichiarazioni da parte dell'amministratore delegato e del direttore generale di Unipol e Generali che dicevano pubblicamente che l'era dei prezzi calmierati stava finendo, dando quindi un'indicazione a tutti gli altri che si poteva iniziare ad alzare i prezzi; ecco perché è intervenuta l'Agcom. Cosa occorre fare secondo noi e cosa proponiamo (è qui presente il senatore Puglia, che ha presentato emendamenti proprio al disegno di legge concorrenza)? Occorre rompere il circolo vizioso di un mercato in cui le compagnie sono disposte a operare in maniera anche molto inefficiente, perché hanno la certezza che più risarciscono e più possono aumentare i premi ai consumatori. Abbiamo proposto alcuni emendamenti e mi auguro che vengano portati avanti. Lei ha citato l'emendamento 4.12, sulla portabilità, che è stato proposto proprio dal senatore Puglia: esso permette di cambiare compagnia molto più facilmente. Spero che non venga modificato, perché è stato approvato. Un'altra problematica è quella relativa agli sconti. Nel disegno di legge concorrenza la parola «sconti» è presente, però noi avevamo fatto un lavoro, soprattutto alla Camera, insieme a tutte le forze politiche, arrivando a una soluzione condivisa e questo lavoro al Senato è stato stralciato: un emendamento dei relatori, il 3.100, ha riportato alla situazione precedente, accontentando - mi permetta di dirlo - Unipol, che in audizione ci chiedeva proprio questo. Invito il Governo a tenere presenti i nostri emendamenti, che vanno verso una direzione che non lascia alle compagnie la possibilità discrezionale di scegliere: ci devono essere gli sconti, ma devono fare riferimento a dati oggettivi. Se facciamo riferimento a dati oggettivi e non lasciamo discrezionalità alle compagnie, questo porterà sicuramente beneficio ai consumatori. La invito quindi, quando valuterà la nostra proposta emendativa, a prenderla in seria considerazione. [[Applausi dal Gruppo M5S]] PRESIDENTE. Lo svolgimento delle interrogazioni all'ordine del giorno è così esaurito.
ParlaMint-IT_2017-03-16-LEG17-Sed-788.u11	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2017-03-16-LEG17-Sed-788.u12	Il Senato tornerà a riunirsi in seduta pubblica martedì 21 marzo, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,27).
