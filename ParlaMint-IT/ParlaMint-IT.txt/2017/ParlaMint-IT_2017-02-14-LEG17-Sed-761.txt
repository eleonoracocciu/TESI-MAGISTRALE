ParlaMint-IT_2017-02-14-LEG17-Sed-761.u1	La seduta è aperta (ore 16,33). Si dia lettura del processo verbale. PETRAGLIA, segretario, dà lettura del processo verbale della seduta del 9 febbraio. PRESIDENTE. Non essendovi osservazioni, il processo verbale è approvato.
ParlaMint-IT_2017-02-14-LEG17-Sed-761.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2017-02-14-LEG17-Sed-761.u3	Ha chiesto di intervenire il vice presidente della 1ᵃ Commissione permanente, senatore Torrisi. Ne ha facoltà.
ParlaMint-IT_2017-02-14-LEG17-Sed-761.u4	Signor Presidente, l'ordine del giorno dell'Assemblea reca la discussione del disegno di legge di conversione del decreto-legge n. 244 del 2016, recante proroga e definizione di termini. Questo decreto-legge è all'esame della 1ᵃ Commissione, che è in fase avanzatissima dei lavori. Essa tuttavia non li ha potuti completare poiché su alcuni emendamenti accantonati bisogna ancora acquisire il parere della Commissione bilancio, che ha lavorato questo pomeriggio in concomitanza. Si tratta di un provvedimento complesso per l'eterogeneità della materia affrontata; quindi, malgrado il lavoro in Commissione sia stato intenso, ritengo necessario continuare a lavorare questo pomeriggio in modo da completare i lavori della Commissione entro questa sera e domattina essere pronti per l'Assemblea. La mia richiesta è quella di consentire alla Commissione di lavorare e quindi di differire i lavori dell'Assemblea rispetto a questo tema.
ParlaMint-IT_2017-02-14-LEG17-Sed-761.u5	Prendiamo atto della sua richiesta, quindi la Commissione potrà continuare a lavorare per concludere i propri lavori auspicabilmente nella serata e consentire all'Assemblea di esaminare il punto in questione nella seduta di domani mattina alle ore 9,30.
ParlaMint-IT_2017-02-14-LEG17-Sed-761.u6	[[Domando di parlare.]] [[PRESIDENTE. Ne ha facoltà.]] Signor Presidente, ieri nella direzione del Partito Democratico l'ex presidente del Consiglio Matteo Renzi ha toccato una problematica interna al Senato, stigmatizzando il fatto che, dopo molto tempo dalle dimissioni della presidente Finocchiaro, la 1ᵃ Commissione non ha ancora un Presidente. Questa sarebbe a suo avviso la dimostrazione dell'incapacità dell'opposizione di avanzare proposte concrete. Io mi permetto di riportare quanto egli ha espresso, contestualizzandolo. Il passaggio riguardava il fatto che il populista può permettersi di criticare e basta, di urlare e basta, ma chi populista non è non può permettersi di criticare e basta; bisogna saper dire qualche sì, bisogna fare qualche proposta. Questo è l'inizio del suo ragionamento. Egli poi prosegue dicendo che il punto è che il fronte del no non aveva una strategia condivisa. E aggiunge: vi ricordate le autorevoli parole di chi diceva che in sei mesi si sarebbe fatta una nuova riforma costituzionale? Io dico che dopo oltre due mesi non è che non si è fatta la riforma costituzionale - cosa che era evidente - e non è che non si è incardinata quella riforma costituzionale; è che non si è eletto il Presidente della Commissione affari costituzionali al Senato, dunque è evidente che noi non possiamo fare affidamento su una proposta positiva alternativa. Noi sappiamo molto bene perché il Presidente della 1ᵃ Commissione non è stato eletto: poiché il Presidente dimissionario, che è stata nominata Ministro, viene dal Partito Democratico, è chiaro che quel posto sarà occupato (salvo sorprese) da un rappresentante del Partito Democratico; noi abbiamo sempre rispettato la pausa di riflessione (per la verità già abbastanza lunga) del Partito Democratico, ma che ora il segretario di quel partito venga a rimproverare l'opposizione perché il suo partito, verosimilmente con il suo ampio benestare (perché non risulta si possano fare molte cose al di fuori del suo volere), sta bloccando questa nomina, è una cosa che va veramente al di là di tutto il resto. Va al di là del fatto che il presidente Renzi, dopo aver promesso che avrebbe lasciato la politica se avesse perso il referendum, sia ancora lì. E il fatto che egli decida di parlare di tali questioni proprio nella giornata in cui gli organismi europei certificano che l'Italia è il fanalino di coda in termini di crescita all'interno di tutti i numerosi Paesi dell'Unione europea, è veramente troppo. A questo punto, è doveroso da parte di tutti noi chiedere che si proceda elezione. Questo senza nulla togliere alla stima e alla capacità di condurre i lavori del vice presidente Torrisi, che sta ora ricoprendo questo ruolo. [[Applausi dal Gruppo FI-PdL XVII e del senatore Buccarella]] Ma che il nostro rispetto, proprio per il Partito Democratico in quanto tale, venga usato in questo modo è veramente intollerabile, persino per Matteo Renzi. [[Applausi dal Gruppo FI-PdL XVII.]]
ParlaMint-IT_2017-02-14-LEG17-Sed-761.u7	Senatore Malan, il suo Gruppo potrà, anche in sede di Conferenza dei Capigruppo, sollecitare lo svolgimento di questa elezione.
ParlaMint-IT_2017-02-14-LEG17-Sed-761.u8	[[Domando di parlare.]] [[PRESIDENTE. Ne ha facoltà.]] Signor Presidente, intervengo sull'ordine dei lavori per denunciare un fatto che, a nostro avviso, è gravissimo e che riguarda il Partito Democratico che, ormai, di democratico ha solamente il nome, ingannevolmente riportato nella sua denominazione. Stiamo parlando della sostituzione in Commissione affari costituzionali dei due senatori Gotor e Migliavacca solo perché avevano manifestato la volontà di votare, esercitando quella libertà che voi difendete tanto, quel famoso non vincolo di mandato, un emendamento che riguardava la sospensione della legge riguardante l'età pensionabile dei magistrati. Stiamo parlando di una legge che riduce l'età pensionabile dei magistrati finora vigente, della quale si chiede una proroga perché la sua riduzione provocherebbe, in questo momento, un disastro negli uffici giudiziari e, in particolare, negli uffici apicali. Io voglio, però, aggiungere un altro elemento, riguardante la procura di Napoli. Ricordiamo, infatti, che la procura di Napoli, a causa di quella legge che voi avete scritto, a fine mese rimarrà scoperta. Il procuratore di Napoli cesserà il suo mandato obbligatoriamente a causa di quella legge, che voi però avete stabilito che per alcuni amici rimanga invariata. Il procuratore di Napoli, caso strano, quale inchiesta ha in questo momento in carico? L'inchiesta sul più grande affare di corruzione che potrebbe esserci in Italia: l'inchiesta sulla Consip, l'inchiesta che vede coinvolto il ministro Lotti e il comandante dei Carabinieri. Quell'inchiesta è nelle mani del procuratore di Napoli, che sarà sostituito a fine mese se non si interviene. [[Applausi dal Gruppo M5S]] Egli sarà sostituito con un procuratore nominato e probabilmente, poiché non c'è niente da nascondere ed è tutto pubblico, verrà anche fuori il nome di qualcuno vicino al Governo, di un capo di Gabinetto del Ministro che torna a fare il procuratore a Napoli, dopo aver fatto per quattro anni il capo di Gabinetto del Ministro, per proteggere gli interessi del Governo, dei suoi Ministri, di Renzi e dei suoi sodali come Lotti. Questa è una cosa vergognosa, signor Presidente! [[Applausi dal Gruppo M5S.]]
ParlaMint-IT_2017-02-14-LEG17-Sed-761.u9	[[Domando di parlare.]] [[PRESIDENTE. Ne ha facoltà.]] Signor Presidente, come ha anticipato il senatore Malan già ieri in 1ᵃ Commissione, noi abbiamo, non protestato, ma posto la questione dell'intervento assai sgradevole del segretario Renzi sulla vicenda della mancata elezione del Presidente della Commissione affari costituzionali. Lo dico con molta pacatezza perché è agli atti, sia di quest'Assemblea che delle passate riunioni dei Capigruppo, quante volte noi dell'opposizione abbiamo posto il problema di intervenire urgentemente per arrivare a una soluzione e, quindi, all'elezione del Presidente della Commissione affari costituzionali. Questo non per sfiducia nell'attuale reggente, il senatore Torrisi, che, anzi, io voglio qui ringraziare per il lavoro che sta svolgendo in questo periodo, anche con grande saggezza di cui intendo dargli atto. Ma dobbiamo renderci conto che non è assolutamente più tollerabile che il presidente Renzi, dopo aver tentato per due anni di ridurre il Senato al silenzio e poi di ridurlo ad un organismo assolutamente inutile, pur avendo perso il referendum, cerca ancora di buttare fango su questa istituzione e sui suoi componenti. Infatti far passare il fatto che non è stato ancora eletto il Presidente della 1ᵃ Commissione come dimostrazione della nostra incapacità di articolare qualsiasi proposta, comincia a diventare veramente intollerabile. Non vorrei usare in questa sede, per riferirmi all'ex presidente Renzi, una frase che anche Crozza ha utilizzato spesso nelle serate di Sanremo, ma forse sarebbe bene che si guardasse allo specchio. Non uso l'espressione a cui alludevo, Presidente, perché sono una persona gentile ed educata, ma il presidente Renzi dovrebbe rendersi conto che ormai tutte le cose che dice e afferma hanno un effetto del tutto opposto e suscitano un'assoluta impopolarità tra i cittadini. È stato l'unico che si è dimostrato così inetto ed incapace di governare questo Paese, perché ci ha lasciato in un mare di guai. Abbiamo appena finito di discutere in Commissione la vicenda delle Province e la situazione di un disastro istituzionale che colpisce, peraltro, la vita delle persone, come è accaduto nella vicenda relativa all'Abruzzo. Ebbene, dopo che lui, in questi tre anni e mezzo, ha speso tutto quello che c'era da spendere in mance e in bonus elettorali, peraltro senza alcun costrutto, adesso si permette di intervenire ancora su una questione che dipende interamente dal suo Partito e anzi, - dico ancora di più - dai veti posti direttamente dalla maggioranza, dalla sua maggioranza all'interno del PD, sull'elezione di alcuni membri del suo Partito alla presidenza della 1ᵃ Commissione. Per questo diventa assolutamente intollerabile. Detto questo, io chiedo, Presidente, dato che il presidente Grasso ci starà ascoltando e dato che nel giro di qualche ora finiremo la discussione del disegno di legge milleproroghe in Commissione, che si proceda immediatamente a convocare la Commissione per l'elezione del suo Presidente.
ParlaMint-IT_2017-02-14-LEG17-Sed-761.u10	[[Domando di parlare.]] [[PRESIDENTE. Ne ha facoltà.]] Signor Presidente, intervengo brevemente perché lo ha già fatto - credo meglio di me - il senatore Crimi, sul tema relativo all'età pensionabile dei magistrati, ovvero a proposito di ciò che è successo in Commissione affari costituzionali. Il presidente Zanda ha dichiarato che mentre in Assemblea non vige il principio di lealtà, in Commissione si rimuove un senatore da una funzione perché in tale sede vigerebbe tale principio di lealtà. Per la verità, non mi pare che vi sia la possibilità di fare un'affermazione talmente iniqua da parte di un Capogruppo autorevole del maggiore partito del nostro Parlamento. Io non entro nella specificità della procura napoletana, sebbene non vi sia dubbio che molti uffici giudiziari rimarranno scoperti non si sa per quanto tempo e con quali effetti sul servizio giustizia del nostro Paese. Mi interessa poco che resti in servizio Tizio, Caio o Sempronio, però voglio dire che gli emendamenti, ed in particolare l'emendamento del senatore Cuomo oltre a taluni altri che provenivano da Forza Italia, dei senatori Caliendo e Palma, davano una indicazione sulla presenza di una maggioranza abbastanza cospicua in questo Parlamento favorevole alla creazione di un equilibrio che, negli ultimi tempi, era venuto meno. Peraltro, si pensi che mentre, per un verso, si è alzata l'età per partecipare al concorso in magistratura, dall'altro, si è accorciata quella per andare in pensione, con ciò operando anche in spregio della vita dell'uomo, che nel tempo si è allungata. La storia dell'età pensionabile dei magistrati è lunga e ricca di provvedimenti che sono intervenuti a cominciare dal 1946. Gli interventi normativi sono stati veramente molti. Già il decreto-legge 1° febbraio 1992, n. 46, prevedeva che il collocamento a riposo potesse essere posticipato, con il consenso dell'interessato, a settantadue anni. Questo decreto-legge ebbe però vita breve perché, nel corso dello stesso anno, venne abrogato. Una soluzione più stabile si ebbe nel 1993, quando il Consiglio superiore della magistratura, dopo iniziali resistenze, convenne sull'applicabilità anche al personale di magistratura della disposizione di cui all'articolo 16 del decreto legislativo 30 dicembre 1992, n. 503, che prevedeva la possibilità di un trattenimento in servizio biennale per tutti i dipendenti pubblici. Un ulteriore innalzamento dell'età pensionabile fu realizzato, per il solo personale della magistratura, con la legge 27 dicembre 2002, n. 289, con l'approvazione di un emendamento, da me sottoscritto, che prevedeva la possibilità di prolungare il trattenimento in servizio fino all'età di settantacinque anni. Ricordo ancora l'intervento che feci alla Camera dei deputati a sostegno del mio emendamento, nel corso del quale menzionai l'età pensionabile dei notai, dei professori universitari e - ahimè - anche dei cardinali, che vanno in pensione all'età di ottant'anni. Non si comprendeva per quale ragione un uomo di settant'anni, ancora nel pieno della sua attività, dovesse essere collocato a riposo. Esimio presidente Zanda, l'epoca dei giudici ragazzini è passata. Abbiamo bisogno dell'esperienza e della saggezza di magistrati che si sono formati e hanno reso i loro servizi al nostro Paese per anni. Con questa operazione avete voluto eliminare, ovvero oscurare, le rotture presenti all'interno del vostro Gruppo parlamentare, dando spazio all'esigenza di apparire, chissà perché, sempre compatti e sulla stessa linea. Ma ciò non è vero - ormai siete stati sgamati - e, pur di dare la sensazione che tra di voi non c'è rottura, affossate una disposizione voluta da alcuni senatori del vostro partito. In che modo lo fate? Con un'alchimia istituzionale scorretta, perché togliete a un senatore la possibilità di svolgere la funzione di cui è investito. Tutto questo non fa bene all'immagine di questo Parlamento e del Partito Democratico. Tutto questo non fa bene neanche a noi che non avremo la possibilità in quest'Assemblea di discutere un tema così delicato (nonostante lei, presidente Zanda, abbia parlato alla stampa di lealtà nella Commissione). Sappiamo, infatti, che di qui a breve porrete la questione di fiducia sul provvedimento, che verrà quindi approvato senza che alla nostra parte politica venga consentito esprimersi. Non si gioca con queste alchimie con la giustizia. Ritengo - e lo dico sempre - che tre siano i pilastri su cui si regge la democrazia di un popolo: la scuola, la sanità e la giustizia. Su questi tre pilastri non si scherza e voi, invece, sugli stessi costruite alchimie istituzionali che offendono il nostro Parlamento. Per queste ragioni, vi dico: fate attenzione; state percorrendo una strada sbagliata che non porta da nessuna parte e che darà la possibilità a chi nel nostro Paese protesta - e sono tanti - di avere la meglio sulla saggezza, che ha sempre governato il nostro Paese.
ParlaMint-IT_2017-02-14-LEG17-Sed-761.u11	Saluto a nome dell'Assemblea i docenti e gli studenti dell'Istituto di istruzione superiore «Ernesto Balducci» di Pontassieve, in provincia di Firenze, che stanno assistendo ai nostri lavori. Benvenuti. [[Applausi.]]
ParlaMint-IT_2017-02-14-LEG17-Sed-761.u12	[[Domando di parlare.]] [[PRESIDENTE. Ne ha facoltà.]] Signor Presidente, in merito all'ultimo punto mi piacerebbe che non si parlasse di età dei magistrati quanto di responsabilità degli stessi. Sarà contento Davigo o chi per lui che insiste, in barba a tutto, ad avere i privilegi non di casta, ma di "castissima", e con la "c" maiuscola. Per quanto riguarda il primo intervento del senatore Crimi, poiché la confusione e non la saggezza regna sovrana, non capivo se fosse un plauso al Partito Democratico per aver imitato il buon esempio del Movimento 5 Stelle, in quanto in questo, di fatto, le estromissioni di Commissione e di Gruppo sono state fatte d'arbitrio e di imperio. Quindi, alla fine ci si ritrova sempre non sui meriti e sulla saggezza, ma su chi ha le orecchie più lunghe. Ciò è molto brutto in questa fase, come sarebbe molto brutto andare al voto di fiducia sul milleproroghe. Mi auguro che, se dobbiamo giungere alla fine di questa legislatura, si concluda discutendo perlomeno con un minimo di ragionevolezza e abbandonando ipocrisie, finti applausi e ammiccamenti che non sono rivolti al merito delle questioni, ma ad altro.
ParlaMint-IT_2017-02-14-LEG17-Sed-761.u13	[[Domando di parlare.]] [[PRESIDENTE. Ne ha facoltà.]] Signor Presidente, mi permetta di dire che non ho ben compreso il dibattito sviluppatosi in questa prima fase dei lavori di oggi pomeriggio. Sono state toccate due questioni. Per quanto riguarda la Presidenza della 1ᵃ Commissione, mi sembra che lei abbia già risposto in modo corretto e puntuale. Gruppi che hanno questioni da sollevare lo facciano in Conferenza dei Capigruppo. Lì potranno essere dibattute e affrontate. Poi è stato sollevato il tema del funzionamento della 1ᵃ Commissione e, esattamente, della sostituzione. Io posso intervenire nel merito della questione dicendo una cosa con molta franchezza e chiarezza: il Gruppo del PD non ha fatto e non fa nessuna sostituzione di autorità. [[Ilarità dal Gruppo M5S]] C'è poco da ridere, senatore Crimi! AIROLA (M5S). Stai mentendo! PRESIDENTE. Senatore, faccia svolgere al senatore Zanda il suo intervento. ZANDA (PD). La mia parola è molto più attendibile della tua. [[Applausi dal Gruppo PD]] AIROLA (M5S). Stai mentendo. È una bugia! PRESIDENTE. Senatore Airola, prenda posto. Stia al suo posto. Il senatore Crimi ha fatto anche dei nomi nel suo intervento e nessuno ha inveito. Fate proseguire il senatore nel suo intervento. [[Commenti del senatore Airola]] Senatore Airola, la richiamo all'ordine. Si accomodi. AIROLA (M5S). Il Paese deve sapere la verità sul signor Zanda!
ParlaMint-IT_2017-02-14-LEG17-Sed-761.u14	Senatore Airola, l'ho già richiamata all'ordine. Il senatore Crimi ha detto con pacatezza le cose che riteneva di dire. Quindi, consentite al presidente Zanda di dire la sua in materia. Vedi, Airola... AIROLA (M5S). Quando menti non ti ascolto! Sei un bugiardo! PRESIDENTE. Senatore Airola, non mi costringa a prendere altre decisioni. Prego i senatori Questori di aiutare la Presidenza. Senatore Zanda, si rivolga alla Presidenza.
ParlaMint-IT_2017-02-14-LEG17-Sed-761.u15	Mi rivolgo a lei e la prego di dire al senatore Airola che quando grida come un ossesso si vede dalle sue urla che sta dicendo delle bugie. [[Vivaci proteste del senatore Airola]] PRESIDENTE. Senatore Zanda, chi ha più saggezza, la usi. La prego. Si vede che, non avendo argomenti, l'unica cosa che può fare è urlare e insultare. [[Applausi dal Gruppo PD]] Questa è l'unica cosa - lo abbiamo capito ormai da quattro anni - che il senatore Airola sa fare: urlare e insultare, e basta. [[Applausi dal Gruppo PD. Commenti dal Gruppo M5S]] PRESIDENTE. Torniamo al merito della questione. Vengo al merito della questione, avendo chiarito i fatti. Vorrei dire intanto al senatore Falanga che ha svolto un ragionamento imputandomi dichiarazioni in Commissione sulla lealtà in Assemblea che non ho mai fatto. Non ho mai parlato di questa questione per come lui l'ha riferita. Non condivido quello che secondo Falanga avrei detto. Allora pregherei i colleghi, soprattutto quando intervengono in Aula, di intervenire avendo conoscenza delle questioni di cui parlano. [[Commenti dal Gruppo M5S]] FALANGA (ALA-SCCLP). Presidente, questo non glielo può consentire! ZANDA (PD). Non si può intervenire senza sapere di cosa trattiamo.
ParlaMint-IT_2017-02-14-LEG17-Sed-761.u16	Senatori, non vorrei che una seduta senza votazioni diventi una seduta con eccesso di agitazione. Senatore Falanga, lei ha svolto il suo intervento. Adesso prego il senatore Zanda di svolgere il suo, anche usando la saggezza del caso.
ParlaMint-IT_2017-02-14-LEG17-Sed-761.u17	Dico invece al senatore Crimi che ha fatto un grande polpettone, mettendo insieme decisioni che, secondo lui, potrebbero essere prese dal Consiglio superiore della magistratura, intenzioni che ci sarebbero riguardo a decisioni politiche prese da un Gruppo parlamentare in Commissione affari costituzionali e facendo illazioni che avevano - come si è visto - soltanto l'obiettivo politico di mandare schizzi di fango sul Gruppo del Partito Democratico. Allora al senatore Crimi vorrei dire questo: prenda esempio da noi. Sono sei mesi che siete colpiti da eventi per i quali potremmo tutti i giorni alzarci in Aula e raccontarvela, ma non lo facciamo perché siamo diversi da voi. [[Applausi dal Gruppo PD]] AIROLA (M5S). Guarda la Presidenza, Zanda!
ParlaMint-IT_2017-02-14-LEG17-Sed-761.u18	Senatore Airola, lei è già stato richiamato all'ordine. Senatore Zanda, cortesemente, si rivolga alla Presidenza.
ParlaMint-IT_2017-02-14-LEG17-Sed-761.u19	Quindi, sono loro che devono prendere esempio da noi e debbono sapere che la politica deve avere dei limiti, che sono i limiti della verità, e che l'insinuazione politica fa veramente schifo. Mi permetta di dirlo. [[Applausi dal Gruppo PD]] AIROLA (M5S). Fate parlare quelli che avete mandato via. Chiedilo a Mineo dove l'hai mandato. MONTEVECCHI (M5S). Domando di parlare.
ParlaMint-IT_2017-02-14-LEG17-Sed-761.u20	Senatore Airola, deve parlare la sua Capogruppo. Già è stato richiamato all'ordine una volta e non vorrei doverla richiamare di nuovo. AIROLA (M5S). Sei un venduto. Vergognati! PRESIDENTE. Senatore Airola, ora basta! Ha chiesto di parlare la senatrice Montevecchi e come Capogruppo ne ha diritto. Dopo di che dovremmo dare seguito alla richiesta del senatore Torrisi e la Presidenza intende autorizzare la convocazione della 1ᵃ Commissione. Ha facoltà di parlare, senatrice Montevecchi.
ParlaMint-IT_2017-02-14-LEG17-Sed-761.u21	Signor Presidente, vorrei per una volta stigmatizzare il linguaggio del senatore Zanda. [[Commenti ironici dal Gruppo PD.]]
ParlaMint-IT_2017-02-14-LEG17-Sed-761.u22	Anche la Presidenza ha cercato di indirizzare in modo corretto la discussione. Sa perché? Perché probabilmente alcune volte siamo andati anche noi oltre le righe, ma eravamo legittimati, come oggi si sente legittimato il senatore Zanda. Così apriamo una nuova epoca in cui tutti si sentono legittimati a volte ad andare oltre le righe. Detto questo, il senatore Crimi ha espresso un'opinione più che legittima; conoscendo il senatore Crimi, immagino che l'abbia espressa non andando oltre le righe, sicuramente dicendo qualcosa di forte, ma in quest'Aula i parlamentari sono titolati anche a dire cose forti, altrimenti vivremmo sotto un regime. Fortunatamente siamo in libertà, ognuno è libero di esprimere una propria opinione e un proprio punto di vista e credo che non meriti la replica con l'epilogo fuori dalle righe che ha ricevuto il senatore Crimi in questa circostanza. [[Applausi dal Gruppo M5S.]]
ParlaMint-IT_2017-02-14-LEG17-Sed-761.u23	Comunico che la 1ᵃ Commissione è autorizzata a convocarsi alle 17,15 per proseguire l'esame del decreto-legge milleproroghe. Qualora vi siano adempimenti e pareri di competenza della Commissione bilancio, invito il presidente Tonini ad utilizzare il pomeriggio proficuamente, in modo che in serata si possa avere ciò che è utile all'Assemblea per proseguire domani nei propri lavori.
ParlaMint-IT_2017-02-14-LEG17-Sed-761.u24	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2017-02-14-LEG17-Sed-761.u25	Il Senato tornerà a riunirsi domani, mercoledì 15 febbraio, in due sedute pubbliche, la prima alle ore 9,30 e la seconda alle ore 16,30, con il seguente ordine del giorno: (Vedi ordine del giorno) La seduta è tolta (ore 17,06).
