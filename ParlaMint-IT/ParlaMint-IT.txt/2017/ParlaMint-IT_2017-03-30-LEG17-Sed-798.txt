ParlaMint-IT_2017-03-30-LEG17-Sed-798.u1	La seduta è aperta (ore 16). Si dia lettura del processo verbale. SIBILIA, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2017-03-30-LEG17-Sed-798.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2017-03-30-LEG17-Sed-798.u3	L'ordine del giorno reca lo svolgimento dell'interrogazione 3-03444 sulla destinazione e sull'utilizzo delle risorse del Fondo per le non autosufficienze. Il rappresentante del Governo ha facoltà di rispondere a tale interrogazione.
ParlaMint-IT_2017-03-30-LEG17-Sed-798.u4	Signora Presidente, con riferimento all'atto parlamentare della senatrice Simeoni e di altri senatori, inerente la tutela dei diritti delle persone con disabilità, si rappresenta quanto segue. È opportuno ricordare che la legge n. 296 del 2006 (legge finanziaria per il 2007) ha istituito presso l'allora Ministero della solidarietà sociale (oggi Ministero del lavoro e delle politiche sociali), il Fondo nazionale per le non autosufficienze al fine di garantire sull'intero territorio nazionale, l'attuazione dei livelli essenziali delle prestazioni assistenziali in favore delle persone non autosufficienti. Con l'istituzione di tale fondo, il legislatore nazionale è intervenuto in conformità all'articolo 17 della Costituzione, ai sensi del quale lo Stato ha legislazione esclusiva nella determinazione dei livelli essenziali delle prestazioni concernenti i diritti civili e sociali che devono essere garantiti sull'intero territorio nazionale. Il medesimo articolo riconosce invece alle Regioni la potestà legislativa in tutte le materie non espressamente riservate alla legislazione dello Stato tra cui, in particolare, quella delle politiche sociali. Di conseguenza, la gestione da parte del Ministero del lavoro del Fondo nazionale per le non autosufficienze si sostanzia in un mero riparto, previa la necessaria intesa con la Conferenza permanente per i rapporti tra lo Stato, le Regioni e le Province autonome, delle risorse alle Regioni in qualità di titolari degli interventi in materia di politiche sociali. Tanto premesso, riguardo al primo quesito formulato dagli interroganti, faccio presente che la deliberazione n. 18/2016/G della Corte dei conti rappresenta l'atto conclusivo di una indagine che ha visto il coinvolgimento attivo del Ministero del lavoro, chiamato a fornire molteplici relazioni e documenti utili all'istruttoria dell'organo di controllo. Nell'ambito dell'indagine, il Ministero ha effettuato una costante interlocuzione con la Corte dei conti anche attraverso specifici incontri volti ad approfondire la ratio e le caratteristiche del Fondo nazionale per le non autosufficienze, nonché le altre iniziative finanziate con il Fondo e i progetti sperimentali in materia di vita indipendente e di inclusione delle persone con disabilità. Il Ministero del lavoro ha inoltre partecipato all'adunanza del 5 luglio dello scorso anno durante la quale il giudice contabile ha depositato le proprie conclusioni e raccomandazioni ai rappresentanti del Ministero, manifestando il proprio apprezzamento per il contributo alle indagini. Faccio inoltre presente che l'articolo 3, comma 5, del decreto di riparto delle risorse del Fondo nazionale per le non autosufficienze per il 2016, in linea con le osservazioni della Corte dei conti, stabilisce che le Regioni debbano rilevare il numero delle persone con disabilità gravissima; ad oggi questo non avveniva. Tale numero dovrà essere comunicato, il primo trimestre del 2017, al Ministero del lavoro ai fini della definizione dei livelli essenziali delle prestazioni da garantire sull'intero territorio nazionale nei limiti della quota di risorse del Fondo nazionale per le non autosufficienze rese a tal fine disponibili. Da ultimo, con riferimento a quanto rilevato dagli interroganti in ordine alle iniziative in materia di vita indipendente e di inclusione nella società delle persone con disabilità, tengo a precisare che il Ministero del lavoro e delle politiche sociali continua a riservare una attenzione molto forte alla fase di attuazione dei progetti sperimentali in essere nei vari territori, mediante il monitoraggio delle iniziative intraprese e delle spese ad esse correlate, ai fini dell'erogazione delle varie tranche di finanziamenti. In particolare, il Ministero ha puntualmente interloquito con le Regioni al fine di sensibilizzare le stesse sul rispetto dei tempi di realizzazione dei progetti e degli impegni assunti.
ParlaMint-IT_2017-03-30-LEG17-Sed-798.u5	[[Domando di parlare.]] [[PRESIDENTE. Ne ha facoltà.]] Signora Presidente, Sottosegretario, gentili colleghi, premetto che ho presentato questa interrogazione senza basarmi sulla quota che viene attribuita per questa problematica, ma sul tipo di trattamento che viene fatto. Dopo aver ascoltato la risposta alla mia interrogazione, non posso che dichiararmi solo parzialmente soddisfatta e cerco brevemente di spiegarne le ragioni nel tempo che mi è concesso. Innanzitutto, ritengo estremamente grave che solo in seguito a quanto segnalato si sia giunti a considerare un problema i cui risvolti umani e sociali sono di grandissima rilevanza per chi è colpito da situazioni di non autosufficienza. La Corte dei conti segnala correttamente situazioni di squilibrio ma, dati alla mano, coloro che dovrebbero porvi rimedio sembrano fare orecchie da mercante e allora è lecito domandarsi perché un cittadino calabrese debba ricevere contributi che non superano i 50 euro annui mentre al Centro Nord la spesa si stabilizza su una media di 130 euro, fino ad arrivare al cittadino della Provincia di Trento che può beneficiare di una cifra pro capite annua di quasi 300 euro. La civiltà di un Paese si misura anche dalla capacità che ha di occuparsi, equamente, dei propri cittadini, compresi quelli più sfortunati: questo non sembra avvenire in Italia dove il permanere di queste situazioni non fa che aumentare il divario tra le diverse aree geografiche e tra le diverse condizioni. Ma non solo. È anche lecito pensare che il problema sia dovuto ad un ben più grave fattore, strettamente collegato all'incapacità strutturale e politica delle amministrazioni locali - e mi riferisco in particolare al Sud Italia - che non sono in grado o non intendono migliorare la qualità della vita dei propri cittadini a favore forse di altri e ben più indicibili interessi. Perché in provincia di Reggio Calabria si spendono solo 25 euro annui pro capite ? Forse in Calabria arrivano meno soldi che in Lombardia? E allora, o va rivisto profondamente e con la massima celerità il criterio di distribuzione dei fondi per la non autosufficienza, oppure qualcosa non torna nello stanziamento dei fondi tra enti centrali ed enti periferici. Su questo la risposta ottenuta non solo non fa alcuna chiarezza ma, anzi, mantiene il velo di dubbi e congetture che la stessa magistratura contabile, nel rispetto del suo ruolo istituzionale, ha voluto giustamente sottolineare.
ParlaMint-IT_2017-03-30-LEG17-Sed-798.u6	Lo svolgimento delle interrogazioni all'ordine del giorno è così esaurito.
ParlaMint-IT_2017-03-30-LEG17-Sed-798.u7	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2017-03-30-LEG17-Sed-798.u8	Il Senato tornerà a riunirsi martedì 4 aprile, in due sedute pubbliche, la prima alle ore 11 e la seconda alle ore 16,30, con il seguente ordine del giorno: (Vedi ordine del giorno) La seduta è tolta (ore 16,11).
