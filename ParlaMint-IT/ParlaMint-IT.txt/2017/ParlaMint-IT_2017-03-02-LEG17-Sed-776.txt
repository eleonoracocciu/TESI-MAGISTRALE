ParlaMint-IT_2017-03-02-LEG17-Sed-776.u1	La seduta è aperta (ore 16,03). Si dia lettura del processo verbale. SAGGESE, segretario, dà lettura del processo verbale della seduta pomeridiana del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2017-03-02-LEG17-Sed-776.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2017-03-02-LEG17-Sed-776.u3	L'ordine del giorno reca lo svolgimento di interrogazioni. Sarà svolta per prima l'interrogazione 3-02299 sui danni causati dal proliferare degli animali selvatici. Il rappresentante del Governo ha facoltà di rispondere a tale interrogazione.
ParlaMint-IT_2017-03-02-LEG17-Sed-776.u4	Signora Presidente, con riferimento all'interrogazione relativa al proliferare incontrollato di alcune specie faunistiche, sulla base degli elementi acquisiti dalla competente direzione generale del Ministero dell'ambiente, si rappresenta quanto segue. Occorre, fin da subito, evidenziare che sono ben noti al Ministero dell'ambiente i danni, di varia natura, arrecati in particolare alle produzioni agricole, sia in ambiti protetti sia nei territori liberi alla caccia, in particolare per quel che riguarda l'eccessivo numero di cinghiali presenti in gran parte del territorio nazionale (si stimano al momento circa un milione di individui). Al fine di poter gestire in maniera ottimale questa specie e limitarne i relativi danni, il Ministero ha ritenuto opportuno aggiornare le «Linee guida per la gestione del cinghiale nelle aree protette», che rappresenta al momento il riferimento per la gestione della specie all'interno degli ambiti protetti. Per quel che attiene il controllo numerico di fauna selvatica in esubero o problematica, nelle aree protette, la legge n. 394 del 1991 prevede che il regolamento del Parco stabilisce le eventuali deroghe ai divieti, prevedendo eventuali prelievi faunistici ed eventuali abbattimenti selettivi necessari per ricomporre squilibri ecologici accertati dallo stesso Ente parco. Prelievi e abbattimenti dovranno avvenire per iniziativa e sotto la diretta responsabilità e sorveglianza dell'Ente parco ed essere attuati dal personale dell'Ente o da persone all'uopo espressamente autorizzate dallo stesso. Giova, inoltre, ricordare che, ai sensi della legge n. 157 del 1992, l'attività venatoria ed il controllo numerico di animali selvatici in esubero o che si rendessero responsabili di danni cagionati all'ambiente, sono attività distinte e non assimilabili per quanto riguarda le motivazioni, le specie oggetto di controllo, il personale impiegato ed autorizzato ad effettuare i controlli nonché i metodi ed i periodi stabiliti per la loro realizzazione. La stessa legge, in deroga a quanto previsto dalla normativa vigente in materia, prevede che le Regioni possono provvedere al controllo delle specie di fauna selvatica anche nelle zone in cui vige il divieto di caccia per svariati motivi, tra cui la tutela delle produzioni zoo-agroforestali ed impone che tale controllo venga esercitato selettivamente ed in prima analisi mediante il ricorso a metodi ecologici, previo parere dell'Istituto superiore per la protezione e la ricerca ambientale (ISPRA). Qualora l'Istituto verifichi l'inefficienza dei predetti metodi, le Regioni possono autorizzare piani di abbattimento sia in ambiti protetti di competenza regionale che all'interno del territorio fruibile alla caccia. Pertanto, in presenza di gravi danni accertati alle produzioni agricole causati dalla fauna selvatica in ambiti protetti e territori liberi alla caccia, risulta coerente con la normativa vigente attuare interventi di controllo che prevedono la limitazione numerica di ungulati responsabili dei danni. Si fa presente, altresì, che, a seguito di ripetute segnalazioni di proliferazione di cinghiali, con la legge n. 221 del 2015 sono state adottate modifiche alla legge n. 157 del 1992 che prevedono il divieto di immissione e di foraggiamento artificiale di cinghiali in natura, nonché, il divieto di allevamento degli stessi in alcuni ambiti contigui a quelli protetti, con un regime sanzionatorio di natura penale per i trasgressori. Con la stessa legge è stato, inoltre, previsto che le Regioni e le Province autonome adeguino i piani faunistico-venatori provvedendo all'individuazione, nel territorio di propria competenza, delle aree nelle quali, in relazione alla presenza o alla contiguità con aree naturali protette o con zone caratterizzate dalla localizzazione di produzioni agricole particolarmente vulnerabili, è fatto divieto di allevare e immettere la specie cinghiale. Alla luce delle informazioni esposte, si ritiene pertanto che l'attuale quadro normativo fornisca gli strumenti idonei affinché le Regioni e le aree protette intervengano efficacemente. Ad ogni modo, per quanto di competenza, il Ministero monitora costantemente l'impatto regolatorio delle normative di settore, anche al fine di superare le criticità operative che dovessero emergere e valutare possibili revisioni della disciplina.
ParlaMint-IT_2017-03-02-LEG17-Sed-776.u5	[[Domando di parlare.]] [[PRESIDENTE. Ne ha facoltà.]] Signora Presidente, ringrazio il Sottosegretario della risposta, ma non posso che dichiararmi parzialmente soddisfatta in quanto la normativa vigente si è dimostrata insufficiente a risolvere il problema. In realtà, anche le linee guida non prevedono quella che sarebbe una soluzione davvero radicale; anziché affidare la soluzione del problema ai cacciatori che, in realtà, sono stati la causa dell'immissione di questa specie di cinghiali così prolifica nel nostro Paese, bisognerebbe prevedere, oltre ad una mappatura delle zone più prolifiche, nelle quali ci sono più cinghiali, anche un piano di eradicazione attraverso vaccinazioni che sono già in uso in altri Paesi. Tali vaccinazioni sono assolutamente facili perché possono essere effettuate mediante iniezioni a distanza oppure attraverso esche inserite in cibo che solo gli ungulati possono mangiare. Ripeto quindi che, come dimostrano i fatti, la normativa presente non è sufficiente, in quanto i cinghiali continuano a essere sempre più numerosi e ad arrivare in città; ritengo pertanto che questa sia la dimostrazione che non basta.
ParlaMint-IT_2017-03-02-LEG17-Sed-776.u6	Segue l'interrogazione 3-03361 sull'omicidio di un cittadino italiano in Colombia l'8 giugno 2016. Il rappresentante del Governo ha facoltà di rispondere a tale interrogazione.
ParlaMint-IT_2017-03-02-LEG17-Sed-776.u7	Signora Presidente, sin dal giorno in cui il signor Martini è stato ucciso nella città colombiana di Cali, l'ambasciata d'Italia a Bogotà ha seguito, in stretto contatto con la Farnesina, la vicenda con la massima attenzione, prestando assistenza alla famiglia e tenendo i contatti con le competenti autorità locali. Non appena informata del decesso del connazionale, l'ambasciata d'Italia si è immediatamente attivata per darne notizia alla famiglia, comunicando l'avvio delle indagini da parte degli inquirenti colombiani. Per far fronte all'impossibilità della famiglia di pagare l'assistenza legale in Colombia e non potendosene far carico direttamente, l'ambasciata ha fornito i contatti di un avvocato locale disposto a seguire il caso a titolo gratuito. I risultati delle indagini sono stati trasmessi al procuratore. L'autorità giudiziaria ha ritenuto, tuttavia, di archiviare il caso reputando che gli elementi disponibili fossero insufficienti per aprire un atto di accusa e non essendo stati identificati dei testimoni o altre prove materiali utili a individuare un sospetto. Secondo l'ordinamento colombiano, infatti, per avviare una procedura di accusa è necessario che, sulla base degli elementi probatori disponibili, si possa individuare l'imputato. Dopo essere stato informato dell'archiviazione del caso, l'ambasciatore, come ricordato dall'onorevole interrogante, ha effettuato un passo sul Ministero degli esteri colombiano, chiedendo chiarimenti sul fondamento della decisione del magistrato, sui risultati dell'autopsia e sulla perizia effettuata sul veicolo e sul luogo del crimine. Nel contempo, il caso è stato portato anche all'attenzione della procura generale, sottolineando la nostra viva aspettativa che i responsabili di tale crimine vengano individuati e assicurati alla giustizia. In attesa di avere un riscontro alle suddette richieste, la nostra ambasciata, sentito anche il parere dell'avvocato colombiano, ha suggerito alla famiglia di assumere un detective privato per l'eventuale individuazione di nuovi elementi probatori. Anche se le relative spese non potranno essere sostenute dalla stessa ambasciata in quanto la normativa non lo consente, questa strada potrebbe permettere la riapertura del caso se prima della prescrizione del reato dovessero emergere nuove prove. Si assicura che l'ambasciata d'Italia in Colombia continuerà, in stretto contatto con la Farnesina, a seguire con la massima attenzione gli sviluppi della vicenda, cercando innanzitutto di ottenere i chiarimenti richiesti e a mantenere i contatti con la famiglia, mettendo in atto ogni iniziativa che possa contribuire a che sia fatta giustizia.
ParlaMint-IT_2017-03-02-LEG17-Sed-776.u8	[[Domando di parlare.]] [[PRESIDENTE. Ne ha facoltà.]] Signor Sottosegretario, sono parzialmente soddisfatta della sua risposta in quanto è stato evidenziato ciò che le nostre istituzioni hanno voluto portare avanti anche sulla base degli elementi emersi nelle indagini. Ritengo tuttavia che ad oggi la famiglia non sia a conoscenza di ciò che lei ha illustrato, in quanto lei parlava della disponibilità di un avvocato e di un'attività svolta con riferimento all'archiviazione del caso. Dai contatti che ho avuto con la famiglia e con il loro avvocato in Italia emerge che c'è stata proprio una difficoltà economica della famiglia, che si trova ad avere una situazione lavorativa non delle più semplici, con difficoltà economiche oggettive per supportare innanzitutto i costi dell'avvocato che era stato inizialmente proposto a carico della famiglia. Questa era la prima difficoltà emersa; vi sono poi state delle disponibilità interlocutorie da parte del Ministero e dell'ambasciata che hanno portato alla chiusura del caso. La famiglia con la quale mi trovo a interloquire ha chiesto, attraverso la mia voce, di poter avere un'interlocuzione con il Ministro competente al fine di comprendere i margini per la riapertura del caso, in modo da fare chiarezza su un omicidio preceduto, tra l'altro, da un processo in corso e da situazioni che penso siano a lei note o perlomeno agli atti e che facevano capire che c'era pertanto un antefatto che poteva portare ad una situazione di dubbio o comunque ad una situazione sospetta assolutamente non chiara e non facilmente risolvibile. Faccio appello pertanto alla sua sensibilità, signor Sottosegretario, e al Ministero affinché si individuino gli elementi in grado di dare risposta ai familiari della vittima. Ricordo, tra l'altro, che c'è una figlia minorenne che si trova a non capire la morte di un padre in questa situazione, tanto più in carenza di risposte e di chiarezza. Sarebbe opportuno dunque riaprire il caso fornendo in questa fase oggettivo supporto dal punto di vista burocratico, e prevedendo, per quanto possibile, un aiuto di natura economica, perché la famiglia non è assolutamente nelle capacità di poter affrontare tale situazione. Ricordo inoltre che vi è stata una sepoltura quasi imposta in una città colombiana. Infatti solo successivamente le autorità, tramite una interlocuzione, purtroppo successiva alla sepoltura, hanno dato la disponibilità a far riportare il corpo. Ma anche sulla sepoltura stessa del Martini vi è stata una situazione non chiara. Chiedo che da parte sua ci sia la sensibilità per trovare il modo di riaprire il caso, perché gli antefatti porterebbero già ad avere dei dubbi sul fatto che si tratti di un incidente o piuttosto di una volontà espressa e data da questa situazione. Tra l'altro, vi era un processo che avrebbe visto a breve un confronto nelle aule giudiziarie. Le chiedo questa possibilità e una disponibilità a fornire aggiornamenti successivi comunicandoli a me o direttamente alla famiglia, che mi ha rivolto un appello forte per avere risposte. Ripeto, c'è una figlia minorenne che attende di poter capire, se non oggi magari un domani, cosa sia successo al padre. La ringrazio e le chiedo accoratamente di poter avere ancora un supporto da parte delle istituzioni del nostro Paese.
ParlaMint-IT_2017-03-02-LEG17-Sed-776.u9	Segue l'interrogazione 3-03375 sulla presenza di terroristi islamici nelle carceri italiane. Il rappresentante del Governo ha facoltà di rispondere a tale interrogazione.
ParlaMint-IT_2017-03-02-LEG17-Sed-776.u10	Signora Presidente, con l'atto ispettivo in esame, l'onorevole interrogante chiede di conoscere le misure adottate dall'amministrazione penitenziaria per inibire i contatti tra detenuti per reati di terrorismo internazionale ed i detenuti comuni, nonché di conoscere se sia previsto il potenziamento dei traduttori in grado di fornire ausilio alle attività di monitoraggio dell'estremismo. Le analisi condotte sul fenomeno della radicalizzazione confermano, come dato ormai acquisito, che l'ambiente carcerario rappresenta un terreno potenzialmente fertile per la diffusione della radicalizzazione e dell'estremismo jihadista. Il carcere, infatti, è il luogo ove alto è il rischio di isolamento e di esclusione, condizioni su cui il radicalismo fa leva per alimentare sentimenti di odio e di vendetta. Il patrimonio di conoscenze e di esperienze in materia ha portato ad attivare, già da alcuni anni, un piano articolato, volto al monitoraggio ed alla prevenzione del fenomeno. Oltre alla separazione dei detenuti per crimini di terrorismo dalla restante popolazione ristretta, allo scopo di captare tempestivamente gli indicatori di radicalizzazione, viene da tempo condotta, anche grazie al contributo di una Polizia penitenziaria cui sono riservati specifici programmi di formazione, una capillare attività di sorveglianza e monitoraggio, attraverso l'esame dei dati raccolti sulla vita penitenziaria e sui contatti con la comunità esterna. Le attività di prevenzione e controllo si articolano su tre livelli di intensità progressiva. I soggetti segnalati sono i detenuti sui quali occorre effettuare approfondimenti al fine di un eventuale inserimento nelle categorie di maggior allarme ed in tale caso le direzioni degli istituti penitenziari sono tenute ad intensificare l'attività di osservazione e di vigilanza. I detenuti attenzionati sono quelli che all'interno del penitenziario hanno assunto concreti e ripetuti atteggiamenti che fanno ritenere la loro vicinanza all'ideologia jihadista e la loro inclinazione allo svolgimento di attività di proselitismo e reclutamento. In questo caso, la direzione interessata procede a redigere, con cadenza bimestrale, una relazione di osservazione empirica e segnala i contatti del detenuto attenzionato con l'esterno. I soggetti monitorati sono coloro nei confronti dei quali più stringente è il controllo per la rilevazione degli elementi di rischio specifico. Entrano a far parte automaticamente di questa categoria i soggetti imputati o condannati per delitti commessi con finalità di terrorismo, anche internazionale, o di eversione dell'ordine democratico mediante il compimento di atti di violenza. Tra i detenuti per le altre tipologie di reato, cui siano contestati a piede libero uno o più dei delitti citati, l'inserimento nel circuito di monitoraggio, previa acquisizione di informazioni assunte dagli organi investigativi, viene valutato dalla competente direzione generale; così come viene valutato l'inserimento nel circuito medesimo dei soggetti imputati o condannati per reati diversi, ma per i quali gli organi investigativi evidenziano elementi tali da farli ritenere legati a gruppi eversivi, ovvero se i fatti per i quali sono detenuti sono stati posti in essere con finalità di terrorismo od eversione. I soggetti in argomento sono monitorati dal nucleo investigativo centrale, che assicura un accurato esame di tutti gli aspetti di vita penitenziaria degli stessi e dei loro contatti con l'esterno. I dati raccolti, debitamente aggregati ed analizzati dal nucleo investigativo centrale, sono utilizzati al fine di svolgere una puntuale attività di prevenzione. I risultati di tali attività sono condivisi, a tal fine, con il Comitato di analisi strategica antiterrorismo e con la Direzione nazionale antimafia e antiterrorismo. L'efficacia delle attività di controllo e la condivisione dei dati relativi hanno reso possibile, tra l'altro, l'adozione di provvedimenti di espulsione di 44 soggetti pericolosi, nonché l'avvio di indagini preliminari che hanno portato al recente arresto di un detenuto per il reato di associazione a delinquere con finalità di terrorismo. L'inserimento dei detenuti tra i soggetti monitorati comporta che il loro trattamento rientri tra quelli di alta sicurezza, con la conseguente collocazione in apposite sezioni individuate presso la casa di reclusione di Rossano e presso le case circondariali di Sassari e di Nuoro, che, nell'offrire adeguate opportunità trattamentali, assicurano standard di sicurezza penitenziaria più elevati. Al fine di evitare possibili azioni di proselitismo nei confronti di detenuti più deboli e meno strutturati psicologicamente, i soggetti inseriti in tali reparti non possono avere alcun contatto con la restante popolazione detenuta e, nel caso di assegnazione temporanea ad altri istituti (per motivi di giustizia, avvicinamento per colloqui con i familiari, ragioni sanitarie) che non dispongono di tali sezioni, gli stessi sono allocati in isolamento. Dai dati trasmessi dal Dipartimento dell'amministrazione penitenziaria risulta che i soggetti detenuti in Italia per reati legati al terrorismo internazionale sono 45, distribuiti tra le seguenti strutture: 6 presso la casa di reclusione di Rossano, 19 presso la casa circondariale di Sassari, 8 presso la casa circondariale di Nuoro, 2 donne presso la casa di reclusione Roma Rebibbia, mentre altri detenuti si trovano assegnati, per motivi di giustizia, presso gli Istituti di Benevento, Foggia, Lecce, Torino, Tolmezzo e Trento. Le politiche adottate dal Ministero di monitoraggio e controllo, per quanto capillari, per risultare efficaci sul piano del contrasto alla radicalizzazione ed al proselitismo di impronta jihadista, devono essere inserite in un panorama di misure tese alla progressiva umanizzazione delle condizioni detentive: quanto più le strutture penitenziarie sono in grado di assicurare la dignità degli individui e i percorsi di sostegno, integrazione e recupero, tanto minori saranno i rischi per i detenuti di avvicinarsi a chi propone modelli fondati su odio, contrapposizione e fanatismo. Agli obiettivi del monitoraggio e della risocializzazione, tendono ulteriori misure funzionali alla prevenzione della radicalizzazione. In data 5 novembre 2015 è stato siglato un protocollo d'intesa fra il Ministero della giustizia e l'Unione delle comunità ed organizzazione islamiche italiane con l'obiettivo di migliorare il modo di interpretare la fede islamica in carcere, fornendo un valido sostegno religioso e morale ai detenuti attraverso l'accesso negli istituti di persone adeguatamente preparate. Il progetto, attualmente in fase di sperimentazione presso otto istituti penitenziari, da un lato ha l'obiettivo di agevolare l'integrazione dei detenuti di fede mussulmana e garantire loro l'esercizio del diritto di culto, dall'altro stabilisce una connessione tra gli operatori volontari e gli organi deputati al contrasto della radicalizzazione. Gli stessi scopi di monitoraggio e risocializzazione sono alla base della previsione di una dotazione organica di 67 unità per il profilo professionale di mediazione culturale, nell'ambito delle procedure di rideterminazione delle dotazioni organiche del personale del comparto Ministeri. Lo scorso mese di settembre, inoltre, è stato rivolto al presidente della conferenza dei rettori delle università italiane, alla luce della convenzione appositamente stipulata dal Ministero il 27 gennaio 2016, l'invito ad interpellare gli istituti di arabistica e di scienze islamiche delle università degli studi della Repubblica per raccogliere la disponibilità di ricercatori e dottorandi di ricerca, ad operare, quali volontari, negli istituti penitenziari al fine di accrescere la comprensione e migliorare le relazioni umane con i ristretti di lingua e cultura araba. Allo specifico scopo di garantire la comprensione linguistica nelle attività di monitoraggio e controllo, infine, con circolare del 7 dicembre 2016, è stato stabilito che, non essendo prevista la figura professionale di «traduttore», per provvedere alle traduzioni degli scritti in lingua araba, rinvenuti in spazi comuni e non rientranti nel novero della corrispondenza epistolare, ovvero di scritte riportate sulle pareti delle camere detentive o negli spazi comuni, le direzioni penitenziarie e i provveditorati regionali possono attingere dagli appositi capitoli di spesa per la stipula di convenzioni con gli interpreti accreditati presso i tribunali.
ParlaMint-IT_2017-03-02-LEG17-Sed-776.u11	[[Domando di parlare.]] [[PRESIDENTE. Ne ha facoltà.]] Signora Presidente, mi ritengo soddisfatto della risposta del Sottosegretario per la sua completezza e articolazione. Ho presentato questa interrogazione pensando, in particolare, alla situazione della Sardegna che ha due carceri, che sono stati ricordati poco fa dal Sottosegretario, che da soli ospitano più o meno oltre il 60 per cento dei presunti terroristi jihadisti presenti nel sistema carcerario del nostro Paese. Nella risposta il Sottosegretario ha inquadrato molto bene una situazione nella quale c'è sempre possibilità di una commistione tra detenuti che entrano in carcere per reati generici e detenuti che, invece, vi entrano per reati terroristici. Anche dalle parole che ho udito poco fa mi sembra di cogliere che abbiamo un sistema che inibisce il più possibile questa commistione. Mi pongo il problema se quanto facciamo in carcere possiamo assicurarlo anche nei territori limitrofi alle carceri che ospitano questi detenuti, laddove si tratti in particolare di detenuti particolarmente pericolosi e che si sono fatti un nome che va anche oltre i nostri confini nazionali. Quindi, questi dati non ci dicono nulla di particolare, semmai, ancora una volta, pongono il tema di un'ulteriore riflessione su come cerchiamo di anticipare le possibili azione terroristiche nel nostro Paese. Faccio un'ultima considerazione su un tema affrontato nella risposta, e cioè quello dei traduttori. Comprendo - e mi sembra, però, l'aspetto anche abbastanza debole del nostro sistema - che ad oggi non possiamo assicurare una presenza concreta di traduttori anche in quelle carceri. Penso non sia sufficiente lasciare non dico alla buona volontà ma, in ogni caso, alla discrezione di quei sistemi carcerari la possibilità di fare delle convenzioni in maniera discrezionale. Nelle prossime settimane tornerò a sollecitare il Ministero perché affronti il tema ed assicuri la presenza di traduttori in tempi che siano i più celeri possibili. PRESIDENTE. Lo svolgimento delle interrogazioni all'ordine del giorno è così esaurito.
ParlaMint-IT_2017-03-02-LEG17-Sed-776.u12	Le mozioni, interpellanze e interrogazioni pervenute alla Presidenza saranno pubblicate nell'allegato B al Resoconto della seduta odierna.
ParlaMint-IT_2017-03-02-LEG17-Sed-776.u13	Il Senato tornerà a riunirsi martedì 7 marzo, in due sedute pubbliche, la prima alle ore 11 e la seconda alle ore 16,30, con il seguente ordine del giorno: (Vedi ordine del giorno) La seduta è tolta (ore 16,33).
