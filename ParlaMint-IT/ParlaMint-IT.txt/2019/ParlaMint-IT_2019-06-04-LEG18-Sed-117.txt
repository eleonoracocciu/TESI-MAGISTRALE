ParlaMint-IT_2019-06-04-LEG18-Sed-117.u1	La seduta è aperta (ore 9,35). Si dia lettura del processo verbale. CASTALDI, segretario, dà lettura del processo verbale della seduta del 30 maggio. PRESIDENTE. Non essendovi osservazioni, il processo verbale è approvato.
ParlaMint-IT_2019-06-04-LEG18-Sed-117.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2019-06-04-LEG18-Sed-117.u3	Il Presidente del Consiglio dei ministri ha inviato la seguente lettera: «Roma, 30 maggio 2019 Onorevole Presidente, informo la S.V. che il Presidente della Repubblica, con proprio decreto in data odierna, adottato su mia proposta, sentito il Consiglio dei ministri, ha accettato le dimissioni dalla carica di Vice Ministro e di Sottosegretario di Stato presso il Ministero delle infrastrutture e dei trasporti rassegnate dall'on. Dott. Edoardo RIXI. Con viva cordialità, f.to Giuseppe CONTE».
ParlaMint-IT_2019-06-04-LEG18-Sed-117.u4	Comunico che in data 3 giugno 2019 è stato trasmesso dalla Camera dei deputati il seguente disegno di legge: «Conversione in legge, con modificazioni, del decreto-legge 30 aprile 2019, n. 35, recante misure emergenziali per il servizio sanitario della Regione Calabria e altre misure urgenti in materia sanitaria» (1315).
ParlaMint-IT_2019-06-04-LEG18-Sed-117.u5	[[Domando di parlare.]] [[PRESIDENTE. Ne ha facoltà.]] Signor Presidente, la Commissione bilancio, che sta analizzando i pareri in ordine agli emendamenti del relatore e del Governo e ai numerosi subemendamenti pervenuti, non ha ancora completato il proprio lavoro. Evidentemente ci sono ancora alcuni nodi da sciogliere e quindi propongo, sentiti informalmente i Capigruppo, di aggiornare i nostri lavori a domani mattina, alle ore 9,30. In tal modo daremo ventiquattro ore di tempo alla Commissione bilancio per completare il proprio lavoro, evitando di convocare e sconvocare la seduta e di rivederci qui fra qualche ora, senza avere ancora il testo completo dei pareri della Commissione bilancio. Parlo dunque a nome della maggioranza: la proposta è di riconvocare l'Assemblea domani mattina alle ore 9,30.
ParlaMint-IT_2019-06-04-LEG18-Sed-117.u6	[[Domando di parlare.]] [[PRESIDENTE. Ne ha facoltà.]] Signor Presidente, mi verrebbe da prendere atto, sentita la comunicazione del senatore Patuanelli, che esiste una maggioranza e che quest'ultima abbia una posizione comune: quella del rinvio. In realtà le cose non stanno esattamente come ci è stato riferito, perché ero presente in Commissione. La Commissione non sta discutendo, né analizzando alcunché. Il Governo, di fatto, è stato assente e ha impedito l'inizio dei lavori. Quindi, reputo la situazione molto grave. Il Governo ha approvato due decreti-legge in modo collegiale, quindi con la responsabilità delle forze politiche che lo sostengono: mi riferisco al decreto crescita e al decreto sblocca cantieri, che avrebbero dovuto far ripartire l'Italia. In realtà, stiamo assistendo a uno spettacolo molto triste - direi poco degno di un Paese sviluppato - in cui questo Governo e questa maggioranza testimoniano la loro totale irresponsabilità nei confronti del Paese e di tutti i cittadini. Irresponsabilità e poca dignità: è in questi termini che si dovrebbe chiarire e sottolineare il comportamento di una maggioranza sciagurata che sta portando il Paese sul baratro. Negli ultimi giorni e ore stiamo assistendo a uno spettacolo indegno, un tiro e molla spesso esterno alle istituzioni e al Parlamento, per arrivare non si sa dove e non si sa il perché. La resa dei conti interna alla maggioranza e il desiderio delle forze politiche della maggioranza di lucrare - ripeto, lucrare - sugli italiani, sulla loro vita quotidiana, sulle loro famiglie e sulla loro economia testimoniano una totale irresponsabilità. Noi denunciamo tutto questo con molta forza e chiediamo al Presidente del Consiglio di venire immediatamente in Aula a riferire, perché delle crisi di Governo e di maggioranza si parla all'interno del Parlamento. [[Applausi dal Gruppo PD]] Non si fanno le conferenze stampa e non si sprecano parole al vento, magari senza neanche ricevere risposta e senza avere gli interlocutori di fronte. Signor Presidente, io credo che l' iter del provvedimento in oggetto sia minato da volontà esterne che non riguardano le materie in esso contenute, così come quelle del decreto-legge in discussione oggi alla Camera dei deputati. Io credo ci sia una latente crisi, ormai evidente a tutti, che deve essere portata in Parlamento. Valuti lei i tempi e le modalità di riconvocazione dell'Assemblea. Sicuramente credo che nella giornata odierna sia necessario convocare la Conferenza dei capigruppo - so che per lei e per i colleghi Capigruppo è un peso - per capire cosa sta succedendo oggi nel Paese, in quale rischio stiamo mettendo la nostra economia e, addirittura, la tenuta delle nostre istituzioni democratiche. Abbiamo il dovere di farlo. Poi, se ci sarà chiarezza, calendarizzeremo il provvedimento in esame. [[Applausi dal Gruppo PD.]]
ParlaMint-IT_2019-06-04-LEG18-Sed-117.u7	[[Domando di parlare.]] [[PRESIDENTE. Ne ha facoltà.]] Signor Presidente, come è già stato accennato, i lavori della Commissione bilancio non sono in un semplice ritardo tecnico. Mi riferiva testé il senatore Pichetto Fratin che la seduta della Commissione era convocata per le ore 9, ma il rappresentante del Governo si è presentato alle ore 9,30, cioè quando si sarebbe dovuto dar luogo alla sospensione per l'inizio della seduta di Assemblea. Ad ogni modo, il problema non è mezz'ora, ma risale a giorni e giorni. Il problema è questo anno di Governo, in cui l'andamento normale, ormai, dei provvedimenti è il seguente: decreto-legge subito in vigore e, poi, scontri, ritardi e rinvii, al punto addirittura da dar luogo in alcuni casi (mi riferisco non a un decreto-legge qualsiasi, bensì alla legge di bilancio) a rilievi da parte della Corte costituzionale. Questo non è solamente un problema istituzionale. Il provvedimento in esame, ad esempio, sarebbe dovuto servire a sbloccare i cantieri e velocizzare i lavori. Noi abbiamo fornito il nostro contributo in Commissione bilancio e nelle altre Commissioni competenti e siamo pronti a darlo in Assemblea, con ulteriori suggerimenti e proposte. Tuttavia, nel frattempo, poiché queste norme sono soggette a modifiche - non si sa quali - spesso radicali, proposte dallo stesso Governo o comunque dalla maggioranza, c'è l'incertezza più totale su questa materia. L'intenzione era quella di velocizzare, ma - al contrario - si blocca tutto. Sarebbe stato normale presentare un disegno di legge, in modo da svolgere le discussioni non su provvedimenti in vigore, ma su misure che entrano in vigore alla fine dell' iter legislativo. Invece, in questo modo, abbiamo oggi in vigore norme che forse verranno completamente cancellate da un emendamento, forse no, non si sa. Nel frattempo si rinvia. Il presidente del Consiglio Conte, di fronte a questa situazione che evidentemente - come ben noto - non è solo legata a questo decreto, ha riferito, ma non nei luoghi dove avrebbe dovuto farlo. [[Applausi dal Gruppo FI-BP]] I discorsi che ha fatto ieri pomeriggio, più o meno condivisibili, doveva farli in Consiglio dei ministri, in Senato e alla Camera: questi erano i luoghi istituzionali dove tenere tali discorsi (ed eventualmente al Quirinale). Vanno benissimo le conferenze stampa, per carità, ma era lui che aveva detto che voleva avere rispetto istituzionale. Ebbene, secondo il procedimento istituzionale, in primo luogo i provvedimenti si discutono nelle Commissioni e in Aula e non in conciliaboli che non sappiamo neppure dove avvengono, e in secondo luogo, se ci sono problemi di crisi di governo, si viene ad esporli in Parlamento e non in conferenza stampa. Dunque riteniamo anche noi opportuno che il Presidente del Consiglio venga a riferire in Parlamento, così gli italiani potranno conoscere non ciò che si vuole dire sui giornali, ma i proponimenti per i prossimi giorni, quali provvedimenti saranno messi in discussione e quali no, quale fine farà il provvedimento al nostro esame. Chi vuole lavorare deve sapere a quali norme fare riferimento. Naturalmente è opportuno che si riunisca anche la Conferenza dei Capigruppo per stabilire l'andamento dei lavori. Il garbo del presidente Patuanelli nell'avanzare la sua richiesta non toglie - e non lo ha nascosto neanche lui - che vi siano dei nodi da sciogliere. Tali nodi andrebbero sciolti nelle istituzioni, con i voti. Ci sono delle norme, si possono formare delle maggioranze e non sarebbe una tragedia se non tutte le norme venissero approvate dalla maggioranza contrattuale. Sarebbe rispettoso delle istituzioni e degli italiani che hanno votato e invece così non si vuole fare. Ma a noi questo non va e non va agli italiani. [[Applausi dal Gruppo FI-BP.]]
ParlaMint-IT_2019-06-04-LEG18-Sed-117.u8	[[Domando di parlare.]] [[PRESIDENTE. Ne ha facoltà.]] Signor Presidente, una nota amara, ancora una volta, perché ormai risalta - e lei, Presidente, credo che sia cosciente di questo quanto noi - la mancanza totale di rispetto per le Aule di Camera e Senato, del Parlamento, anche per quanto riguarda i provvedimenti. Il provvedimento al nostro esame ormai si sta trascinando; siamo stati moltissimo tempo in Commissione. Ognuno, più o meno, ha dato il proprio contributo. In alcuni casi il contributo è stato apprezzato e in altri assolutamente respinto. Ci sembrava, come al solito, di poter concludere. Poi si potevano determinare le maggioranze sui singoli emendamenti e invece ci siamo trovati di fronte a quella che ormai è la cifra di questa maggioranza, cioè le provocazioni reciproche o un emendamento proposto sul quale si aspettava una reazione. Questo non significa soltanto che siamo proprio arrivati alla frutta e che la maggioranza è arrivata la frutta. In questo, Presidente, la mancanza di rispetto del Parlamento, ancora una volta, la dobbiamo stigmatizzare. Per quanto riguarda la conferenza stampa di ieri, capisco che ormai ci si è abituati (non solo da questa legislatura ma anche da quelle precedenti) ad andare a Palazzo Chigi senza passare per il Parlamento. Ci si dimette da Presidente del Consiglio attraverso le conferenze stampa. In questo caso si annuncia di fatto la crisi e si apre la crisi attraverso una conferenza stampa. Ad un certo punto, secondo me, bisognerà pur dare il segnale che bisogna fermarsi, che ormai siamo andati oltre. Anche lo spettacolo del gioco del cerino, perché questo è quello che sta accadendo, non solo umilia il Parlamento ma solleva un problema molto serio. Abbiamo assistito ad una campagna elettorale in cui si giocava a chi provocava di più per prendere più voti, adesso abbiamo il post elezioni per vedere chi comanda. In tutto questo, le questioni vere, che riguardano i cittadini e il Paese sono in realtà considerate e disprezzate, perché così è, così come viene disprezzato il Parlamento. Quindi - la faccio breve - credo che sia comunque opportuno a questo punto convocare la Conferenza dei Capigruppo e ovviamente non posso che chiedere al Presidente del Consiglio - visto che ha premesso nella sua conferenza stampa, ancora una volta, il grande rispetto di se stesso e delle istituzioni - di rispettare anche i parlamentari. Credo sia assolutamente opportuno che in questa crisi (se c'è, se si riprende, se va avanti, se si trascina, se si chiude), comunque sia, si torni finalmente a quello che non si sente più da molto tempo, cioè alla parlamentarizzazione della crisi, perché credo che sia arrivato il momento di farlo. [[Applausi dei senatori De Falco ed Errani.]]
ParlaMint-IT_2019-06-04-LEG18-Sed-117.u9	[[Domando di parlare.]] [[PRESIDENTE. Ne ha facoltà.]] Signor Presidente, devo dirle, a nome del Gruppo di Fratelli d'Italia, che, con tutta la buona volontà di questo mondo, è difficile non commentare in maniera preoccupata quello che sta avvenendo oggi in Italia e in quest'Aula relativamente alle sorti del Governo. Credo che noi abbiamo dimostrato molte volte senso di responsabilità rispetto alle istituzioni, a chi le rappresenta, anche rispetto ai provvedimenti urgenti che andrebbero approvati non nell'interesse di una parte, ma nell'interesse di tutti. Questo decreto-legge, dichiarato sei mesi fa urgentissimo, langue ancora in Commissione e non sapremo mai se arriverà in Aula. Al di là delle norme relative al cosiddetto sblocca-cantieri, ci sono altre norme che a noi stanno a cuore, relative alla situazione da risolvere nelle zone terremotate. Purtroppo ci si occupa e ci si preoccupa di tutt'altro. Signor Presidente, noi dobbiamo constatare che la richiesta della maggioranza, avanzata dal capogruppo Patuanelli, è quella di andare in 5ᵃ Commissione al buio, senza sapere qual è l'orientamento della maggioranza e del Governo. Andiamo in Commissione per discutere del provvedimento, analizzarlo e capire cosa stiamo votando o andiamo in Commissione per prendere un po' di tempo, in attesa che Conte, Salvini, Di Maio o chi per loro decida se il Governo va avanti o si ferma? Questa è la domanda che facciamo. Credo che la dignità dell'Aula, del Senato e dei senatori attenda una risposta ora, perché c'è un emendamento interamente sostitutivo presentato dalla Lega che di fatto è uno schiaffo politico al lavoro fatto soprattutto dalla maggioranza in questi mesi, in quanto esso dice tra le righe, in maniera peraltro molto esplicita, che tutto quello che è stato fatto prima è inutile o quasi, è inutile e sbagliato, e che quindi bisogna ripartire praticamente da zero. Questo politicamente - lo capisce anche un bambino - è l'apertura di una crisi di Governo. Quello che io le chiedo, signor Presidente, è che lei si faccia interprete presso il Governo (che è presente peraltro in Aula), affinché quest'ultimo ci dica adesso, non domani mattina, se andiamo in Commissione con la speranza di portare il provvedimento in Aula o andiamo in Commissione al buio in attesa di capire, tra un'ora, tra cinque ore o tra dieci ore, se il Governo esiste ancora o non esiste più. Credo che lei, signor Presidente, si possa fare interprete di questa richiesta a nome di tutti i senatori, perché abbiamo atteso da troppo tempo, ma anche la nostra pazienza, che è stata in questi tempi molto abbondante, sta giungendo alla fine. Quindi, signor Presidente, la nostra richiesta è di sapere se siamo qui in attesa di un provvedimento da poter analizzare e discutere o se siamo soltanto in attesa che il Governo decida se sopravvivere o no. [[Applausi dal Gruppo FdI.]]
ParlaMint-IT_2019-06-04-LEG18-Sed-117.u10	Signori senatori, attese le richieste della maggioranza e dell'opposizione, nel corso della giornata convocherò la Conferenza dei Capigruppo, in relazione anche all'andamento dei lavori della Commissione bilancio. Vi farò sapere l'orario "migliore". La seduta è rinviata, quindi, a domattina alle ore 9.30, con il medesimo ordine del giorno, salvo che venga modificato in sede di Conferenza dei Capigruppo.
ParlaMint-IT_2019-06-04-LEG18-Sed-117.u11	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2019-06-04-LEG18-Sed-117.u12	Il Senato tornerà a riunirsi in seduta pubblica domani, mercoledì 5 giugno, alle ore 9,30, con il seguente ordine del giorno: (Vedi ordine del giorno) La seduta è tolta (ore 9,55).
