ParlaMint-IT_2019-07-03-LEG18-Sed-129.u1	La seduta è aperta (ore 9,30). Si dia lettura del processo verbale. PISANI Giuseppe, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2019-07-03-LEG18-Sed-129.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2019-07-03-LEG18-Sed-129.u3	L'ordine del giorno reca: «Comunicazione, ai sensi dell'articolo 77, secondo comma, della Costituzione, della presentazione di disegno di legge di conversione di decreto-legge». In data 2 luglio 2019, è stato presentato il seguente disegno di legge: dal Presidente del Consiglio dei ministri e dal Ministro dell'economia e delle finanze: «Conversione in legge del decreto-legge 2 luglio 2019, n. 61, recante misure urgenti in materia di miglioramento dei saldi di finanza pubblica» (1383).
ParlaMint-IT_2019-07-03-LEG18-Sed-129.u4	[[Domando di parlare.]] [[PRESIDENTE. Ne ha facoltà.]] Signor Presidente, colleghe senatrici e colleghi senatori, nella giornata di ieri abbiamo appreso sgomenti dell'inchiesta Fake ONLUS portata a termine dalla Guardia di finanza di Lodi, cui va il mio plauso, su mandato della procura della Repubblica di Milano, che si è conclusa con l'arresto di 11 persone. È stato scoperchiato il vaso di Pandora del business della gestione dei migranti richiedenti asilo e sono emersi particolari che mai avremmo potuto immaginare. Quattro associazioni ONLUS, che voglio citare affinché i lori nomi restino scolpiti a futura memoria negli atti di quest'Assemblea: Volontari senza frontiere, Milano solidale, Amici di Madre Teresa e Area Solidale, due delle quali operanti nella mia città, Lodi, sarebbero, in realtà, un'unica grande associazione a delinquere finalizzata alla truffa ai danni dello Stato e all'autoriciclaggio di denaro. Venivano prodotte false documentazioni per poter accedere ai bandi delle prefetture. Venivano dichiarati falsi servizi di integrazione, consulenze di psicologi e avvocati, in realtà mai avvenuti e - cosa ancor più grave - sarebbero emersi legami diretti con la 'ndrangheta al fine di fornire copertura e ospitalità ad affiliati e pregiudicati. Dei circa sette milioni di euro percepiti dallo Stato tra il 2014 e il 2018, circa quattro e mezzo sarebbero stati in questo modo distratti e utilizzati per altri scopi. Il tutto è avvenuto sulla pelle dei migranti che quei soggetti fingevano di aiutare e difendevano, ben spalleggiati dalla sinistra, magari berciando in piazza in qualche manifestazione antileghista. Li difendevano, quindi, non per il tanto decantato spirito umanitario, ma unicamente perché con quei migranti avevano trovato un vero e proprio filone d'oro. È proprio il caso di dire: lupi travestiti da agnelli. [[Applausi dai Gruppi L-SP-PSd'Az, M5S e FI-BP]] E dov'era in quegli anni la politica che avrebbe dovuto controllare? Dall'alto della sua spocchiosa moralità era sempre pronta a far calare l'accusa di razzismo su chi provava a porre interrogativi. Ha invece chiuso gli occhi di fronte a ruberie, loschi traffici, devastazione del tessuto sociale e crescente insicurezza sul territorio. Bene quindi ha fatto e continua a fare il Governo, in particolare il ministro Salvini, nel contrastare con ogni mezzo questo vero e proprio business dell'immigrazione, di cui solo oggi, collegando tutti i puntini, riusciamo a comprendere il circolo vizioso. Organizzazioni mafiose gestiscono le partenze dall'Africa; le ONG italiane e straniere fungono da tassisti con le varie navi Sea Watch e simili per far attraversare il Mediterraneo, e ora capiamo perché gli sbarchi dovevano per forza avvenire in Italia e non in altri porti europei. [[Applausi dal Gruppo L-SP-PSd'Az]] Infine, per chiudere il cerchio, cooperative, come queste, lucravano sui contributi ricevuti per l'accoglienza in modo da far finire gli abbondanti utili nelle tasche di associazioni criminali come la 'ndrangheta. È la conferma che per l'industria del malaffare ormai il traffico di carne umana rende di più di quello della droga. In conclusione, il potenziamento delle Forze dell'ordine; il contrasto deciso agli sbarchi - anche per salvare vite umane, perché meno partenze significa anche meno tragici naufragi - e la drastica riduzione del contributo da 35 euro giornalieri a 21 euro, equiparandolo a quello degli altri Paesi europei, sono gli strumenti che ci permettono ora di dire, non a chi intraprende il viaggio della speranza, ma ai loro sfruttatori: per voi la pacchia è finita! [[Applausi dai Gruppi L-SP-PSd'Az e M5S.]]
ParlaMint-IT_2019-07-03-LEG18-Sed-129.u5	[[Domando di parlare.]] [[PRESIDENTE. Ne ha facoltà.]] Signor Presidente, è notizia di ieri sera che il TAR del Lazio ha annullato la prova scritta del concorso per dirigenti scolastici. Il MIUR ha fatto sapere che interverrà e in un certo senso vuole porvi rimedio. Sappiamo però che la situazione a settembre sarà drammatica per le scuole, perché avremo 3.600 posti vacanti di dirigenti scolastici, e ciò significa reggenze. Al netto di questo, Presidente, esiste un problema vero e proprio. Noi abbiamo segnalato al ministro Bussetti, a partire dal mese di aprile, con una serie di interrogazioni, le problematiche del concorso per dirigenti scolastici, perché già nel mese di marzo, quando erano uscite le prime graduatorie, c'erano state più di 2.000 richieste di accesso agli atti. Da lì nasceva una serie di questioni e si mettevano in evidenza numerose irregolarità nel concorso in alcune zone, mentre altre commissioni avevano lavorato con diversa trasparenza. Questo ha creato indubbiamente un caos, ma soprattutto il Ministro non ci ha dato alcuna risposta. Quando un parlamentare presenta un atto di sindacato ispettivo lo fa per provare a stimolare il Governo a risolvere determinate questioni, che appunto sottopone al Governo. Il Ministro è stato assolutamente immobile. Non abbiamo chiesto nulla di speciale all'interno di quella interrogazione: chiedevamo come intendeva rispondere rispetto alle numerosissime richieste di accesso agli atti; in che modo intendeva rispondere sul fatto che non fosse stata comunicata la trasparenza del comitato tecnico-scientifico per tutte le azioni di valutazione; abbiamo messo in evidenza gli elementi che ieri anche il TAR del Lazio ha giudicato irregolari. Se il Ministro ci avesse pensato prima, se ci avesse risposto e dato ascolto, magari avremmo potuto trovare una soluzione, capace di tutelare chi questo concorso l'ha superato in maniera corretta e di mettere a freno quella che è stata una procedura assolutamente sbagliata. Ricordo che la norma per il bando stabiliva che il concorso dovesse avvenire lo stesso giorno e con gli stessi criteri su tutto il territorio nazionale. A ottobre non è stato così perché, a causa di un problema di natura meteorologica intervenuto nella Regione Sardegna, il concorso è stato spostato al mese di dicembre. Ebbene, caro Presidente, le sembra normale che la griglia di valutazione con i relativi criteri ai candidati di ottobre sia stata data ventiquattro ore prima, ma non sia stata cambiata per quei candidati che hanno effettuato il concorso a dicembre in Sardegna? Era normale che saremmo incorsi in tutta una serie di problematiche. Le chiedo davvero, Presidente, di spingere il Ministro a venire (se non in Aula, almeno in Commissione) a spiegare perché non ha risposto alle nostre interrogazioni, che - ripeto - non avevano natura strumentale, ma servivano per provare a trovare una soluzione. Le chiedo, Presidente, in che modo affronteremo l'inizio dell'anno scolastico con 3.600 sedi senza dirigente scolastico: significa impedire alle scuole di poter funzionare; significa che ogni dirigente scolastico avrà in reggenza fino a otto plessi. Forse a lei tutto questo sembra possibile; a noi invece sembra un cattivo funzionamento per il quale - onestamente - per una sorta di mancanza di coraggio nel prendere in mano la situazione, non è stato fatto assolutamente niente. Si è preferito tenere la testa sotto la sabbia e oggi il problema è grande come una casa. [[Applausi dal Gruppo PD.]]
ParlaMint-IT_2019-07-03-LEG18-Sed-129.u6	[[Domando di parlare.]] [[PRESIDENTE. Ne ha facoltà.]] Signor Presidente, già ieri sono stati svolti interventi sull'agghiacciante vicenda, accaduta in provincia di Reggio Emilia, di bambini strappati alle loro famiglie con diagnosi e prove false, altamente diffamanti e a volte atte a distruggere la vita dei bambini e dei loro genitori allo scopo di creare lucro per le cosiddette case famiglia e per i cosiddetti professionisti esperti nella gestione di casi problematici. Purtroppo, non possiamo pensare che questo sia un caso isolato e non possiamo farlo perché, nella scorsa legislatura, ho più volte denunciato casi di siffatto genere; ho presentato interrogazioni cui non c'è stata risposta. In compenso, c'è stato un altro tipo di risposta. Nella scorsa legislatura - pochi o quasi nessuno lo sa - è stata abolita la potestà genitoriale ed è stata sostituita dalla responsabilità genitoriale. Nessuno ha votato quel provvedimento, ma è stata una delega, che diceva tutt'altro, interpretata dal Governo dell'epoca in questo modo, introducendo il concetto per cui i bambini sono proprietà dello Stato che ne fa quello che vuole; provvisoriamente sono affidati ai loro genitori - naturali o adottivi che siano - ma sono sempre sotto la sorveglianza dello Stato. Sappiamo benissimo che in alcune famiglie ci sono situazioni per cui i bambini devono essere protetti e ci possono essere - anzi, ci sono - casi in cui vanno tolti alle stesse famiglie, ma devono essere casi estremamente controllati. Non è possibile che non ci siano reazioni nel caso di denunce o segnalazioni. Per sequestrare i bambini vengono utilizzati gli stessi strumenti - l'ho detto più volte - in uso nel passato in certe dittature del Sudamerica per portare via gli oppositori: arrivano i Carabinieri a metà del mattino a scuola, dove i genitori hanno accompagnato fiduciosi i figli, e portano via i bambini in località sconosciute agli stessi genitori. In alcuni casi, in quelle realtà, ci si prende cura dei bambini; in altri casi succede - e purtroppo, ripeto, non è un caso isolato - quanto è accaduto in provincia di Reggio Emilia: i bambini vengono sottoposti al lavaggio del cervello, addirittura con sistemi tecnologici - non sarei arrivato a immaginare una cosa del genere - allo scopo di raccontare falsità sui loro genitori. Voglio fare un plauso, manifestandogli ammirazione e solidarietà, al magistrato che ha avuto il coraggio - per la prima volta - di scoperchiare questa orrenda pratica. Tra l'altro, non vedo tra i capi di accusa che riportano i giornali quelli più gravi, e cioè calunnia e diffamazione ai danni di quei genitori e sequestro di persona. Non è questione burocratica, non si tratta di falsificare un certificato: erano tutti reati gravi, finalizzati al sequestro di persona a scopo di lucro. È esattamente come chi rapisce un bambino e poi chiede il riscatto, anzi peggio, perché in quel caso i genitori sono giustamente vittime; in questo caso passano anche per mostri o pervertiti. Ho letto che sono state avanzate proposte di istituire una Commissione apposita; non so se sia più appropriato parlarne in una Commissione apposita o nella Commissione per l'infanzia e l'adolescenza che già esiste. Di sicuro non possiamo aspettare che qualche altro magistrato coraggioso sollevi il caso in altre parti del Paese, e sappiamo che ne esistono tanti e che i mezzi di informazione hanno ritegno a parlarne; e ciò accade prima di tutto perciò i protagonisti di queste storie - i genitori vittime - tendono a non farlo perché viene detto loro che se ne parlano con un giornalista non vedranno mai più i propri figli. In secondo luogo, anche i mezzi di informazione tendono a non parlarne, perché rischiano denunce per diffamazione. E quando la denuncia per diffamazione viene da qualcuno vicino - o addirittura da un magistrato - indovinate che cosa dirà il magistrato chiamato a giudicare la vicenda. [[Applausi dai Gruppi FI-BP, M5S e L-SP-PSd'Az.]]
ParlaMint-IT_2019-07-03-LEG18-Sed-129.u7	[[Domando di parlare.]] [[PRESIDENTE. Ne ha facoltà.]] Signor Presidente, intervengo per portare a conoscenza dell'Assemblea la situazione del servizio di elisoccorso della Regione Umbria, alla luce dei fatti della settimana scorsa. Vi è stato un grave incidente in parapendio nella zona di Castelluccio di Norcia che ha richiesto l'intervento di un elicottero e il trasferimento del soggetto coinvolto all'azienda ospedaliera di Terni. Ebbene, questo mette in evidenza le criticità del sistema in Umbria. L'Umbria è, insieme al Molise, l'unica Regione d'Italia a non disporre di un servizio proprio di elisoccorso, appoggiandosi alla Regione Marche con una convenzione del 2014. Si è guardato all'efficienza e poco all'efficacia, senza raggiungere nessuno dei due obiettivi. Porto un esempio. Solo 41 volte, nel 2016, è stato possibile utilizzare l'elisoccorso (a fronte di oltre 1.000 interventi nelle Marche), a causa della morfologia degli Appennini che, in determinate condizioni ambientali, non permette l'intervento del velivolo - l'Icaro 2 - e anche perché questo è spesso impegnato in interventi nelle Marche. Ebbene, nonostante questo, l'Umbria ha speso 1.200.000 euro fissi, più 1.400 euro l'ora per il volo, con un costo a intervento che è stato di quasi sei volte superiore alla media nazionale ed europea. Si dirà: perché parlarne in Parlamento? Il tema dell'emergenza-urgenza è inserito all'interno dei cosiddetti LEA ed è pertanto inutile sbandierare la necessità di difendere livelli essenziali di assistenza uguali per tutti a livello nazionale di fronte allo spauracchio dell'autonomia e poi non andare a vedere come le singole Regioni difendono questo aspetto fondamentale. Ma c'è di più. Oltre al danno, in Umbria abbiamo assistito anche alla beffa, perché l'elicottero si è trovato nella condizione di dover effettuare un atterraggio di emergenza fra gli alberi e le auto per guadagnare qualche minuto, perché l'elisuperficie di competenza dell'azienda ospedaliera di Terni si trova a 10 chilometri e a quindici minuti di ambulanza dal plesso ospedaliero. Inutile contare i secondi e i minuti e richiedere l'intervento di un elicottero, quando poi si perdono quindici minuti nel traffico cittadino. La richiesta è pertanto quella di un'attenzione del livello nazionale per verificare l'effettivo funzionamento del servizio di elisoccorso, che in molte Regioni italiane opera benissimo, affinché il diritto costituzionale alla salute sia garantito non solo sulla carta, ma effettivamente per tutti i cittadini italiani. [[Applausi dal Gruppo L-SP-PSd'Az e del senatore Marinello.]]
ParlaMint-IT_2019-07-03-LEG18-Sed-129.u8	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2019-07-03-LEG18-Sed-129.u9	Il Senato tornerà a riunirsi in seduta pubblica martedì 9 luglio, alle ore 16,30, con il seguente ordine del giorno: (Vedi ordine del giorno) La seduta è tolta (ore 9,51).
