ParlaMint-IT_2019-12-03-LEG18-Sed-170.u1	La seduta è aperta (ore 16,04). Si dia lettura del processo verbale. PUGLIA, segretario, dà lettura del processo verbale della seduta del giorno precedente. PRESIDENTE. Non essendovi osservazioni, il processo verbale è approvato.
ParlaMint-IT_2019-12-03-LEG18-Sed-170.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2019-12-03-LEG18-Sed-170.u3	[[Il Presidente e l'Assemblea si levano in piedi.]] Onorevoli senatori, desidero rivolgere un sentito pensiero di cordoglio e di vicinanza a nome di tutto il Senato della Repubblica alla famiglia del senatore Franco Ortolani, scomparso il 22 novembre scorso, a causa di una terribile malattia. Uomo di scienza, di forte senso civico e di non comune coraggio, nel corso della sua lunga carriera accademica il professor Franco Ortolani è stato protagonista di tante battaglie ambientali a difesa delle nostre risorse naturali, specie nel territorio campano, la sua terra di adozione. Nato nel Bolognese nel 1943, si era infatti trasferito a Napoli giovanissimo per studiare geologia e lì era rimasto, come professore ordinario di quella materia, presso la prestigiosa Università degli studi «Federico II». Sempre in prima linea nel contrasto alle ecomafie, Franco Ortolani si è dedicato in particolare ai gravi rischi connessi al dissesto idrogeologico, alle devastazioni ambientali provocate dalle discariche illegali della terra dei fuochi e alla tutela di quelli che aveva definito, insieme alla moglie Silvana Pagliuca, «i santuari dell'acqua potabile». Insieme si sono fatti promotori di una preziosa opera di informazione scientifica, di denuncia e di sensibilizzazione dei cittadini: un'opera che egli ha proseguito con grande passione e instancabile dedizione, anche da senatore in questa legislatura, fino a quando la malattia, scoperta solo pochi mesi fa, glielo ha consentito. Con la morte di Franco Ortolani il Senato ha perso una mente brillante, una persona onesta, gentile e appassionata: un politico che aveva fatto del rispetto per la giustizia e per la salute dei cittadini non solo dei valori da perseguire, ma un valoroso stile e modello di vita. Un esempio per le istituzioni, per tutti noi e per le future generazioni. Nel ricordo del senatore Franco Ortolani invito l'Assemblea a stringersi al dolore della moglie Silvana, dei familiari, degli amici e delle persone a lui care e ad osservare un minuto di silenzio. [[L'Assemblea osserva un minuto di silenzio. Applausi.]]
ParlaMint-IT_2019-12-03-LEG18-Sed-170.u4	[[Domando di parlare.]] [[PRESIDENTE. Ne ha facoltà.]] Signor Presidente, in accordo con il Capogruppo intervengo a nome del MoVimento 5 Stelle. Venerdì 22 novembre è venuto a mancare il senatore Franco Ortolani: la notizia ci ha lasciato sgomenti. Per molti di noi era come un fratello; amico sincero di tutti, professore universitario di geologia con spiccata sensibilità ambientalista, impegnato a favore dei beni comuni. Il suo pane quotidiano erano il dissesto idrogeologico, il rischio sismico e vulcanico, i siti inquinati, la tutela del territorio: passioni che condividevo con lui in maniera totale e in assoluta sintonia. È usanza tessere le lodi dei defunti. A leggere le lapidi tutti gli uomini sono stati santi ed eroi, ma nel caso di Franco ogni lode, anche la più eccelsa, non può che essere riduttiva. Un carattere gioviale, sguardo che ti penetrava il cuore, sorriso sincero e contagioso, grande garbo. Trasmetteva gioia, entusiasmo, fiducia e coraggio. Non amava mettersi in evidenza, come spesso non piace ai più grandi tra gli uomini. Nonostante la sua immensa conoscenza e saggezza agiva delicatamente. La sua umiltà, conoscendo il suo fulgido trascorso di vita, ti lasciava sbigottito. Il suo volersi mettere al servizio della comunità era poi commovente. È proprio il suo sconfinato spirito di servizio che lo ha indotto a candidarsi per il Senato in tarda età, lo stesso spirito che lo animava senza risparmio a far sopralluoghi ovunque occorresse una competenza geologica e nelle terre dei fuochi. Le ultime fasi della malattia, che lui soleva definire incidente di percorso, le ha vissute con un coraggio titanico. Ci comunicava totale fiducia per una sua pronta guarigione; non voleva che ci preoccupassimo per lui. Il 21 ottobre scriveva: «Non sono ancora in grado di rientrare; appena rimesso a nuovo ritorno». Si rammaricava per la sua assenza, telefonicamente mi chiedeva sempre dell'attività parlamentare e mi consegnava i suoi saluti per tutti. Tre ore prima che ci lasciasse volle sapere come fosse andato il convegno sulla bonifica dei siti inquinati, nel quale avrebbe dovuto essere relatore. [[Applausi.]] Non poteva più parlare e lo fece chiedere alla figlia Paola, ma ci teneva tanto. Coltivava tanti sogni da realizzare come senatore; tra tutti, quelli a cui teneva di più erano il completamento della carta geologica d'Italia e il riconoscimento dell'acqua come bene pubblico comune d'importanza strategica nazionale [[Applausi) -]] è depositata una mozione a sua prima firma - con tutele e spinte per i grandi serbatoi geologici di acqua, quelli che lui definiva santuari dell'acqua potabile, i grandi massicci carbonatici. Sarebbe bello che questi sogni potessero a breve realizzarsi. Si è allontanato in punta di piedi, lasciandoci un luminoso esempio di vita e una grandissima eredità politica, quella vera, alta, unica. Grazie, Franco. [[Applausi]] Le tue orme sono profonde e indelebili e noi tenteremo di seguirle. Tutto il Gruppo MoVimento 5 stelle e - ne sono convinto - l'intera Assemblea si stringe con affetto ai suoi cari. [[L'Assemblea si leva in piedi. Applausi.]]
ParlaMint-IT_2019-12-03-LEG18-Sed-170.u5	[[Domando di parlare.]] [[PRESIDENTE. Ne ha facoltà.]] Signor Presidente, in qualità di Capogruppo di Forza Italia in 13ᵃ Commissione vorrei dire che Franco Ortolani era una persona perbene, un uomo mite, gentile, educato, sorridente, ma non per questo meno combattivo e meno tenace nel portare avanti azioni a favore dell'ambiente. Era estremamente competente, geologo, accademico dal sangue emiliano e dal sorriso e dalla vocazione campani, in quella terra dei fuochi alla bonifica della quale ha dedicato la sua azione politica. Averlo come collega in 13ᵃ Commissione, seppur su posizioni diverse, è stato davvero un piacere, un accrescimento. Il ricordo che portiamo e che conserveremo di lui è quello di una persona serena e semplice; come ha detto il collega Quarto, aveva quella semplicità e quella umiltà che solamente le persone profondamente intelligenti sanno esprimere; quell'umiltà che non è modestia, ma profonda intelligenza. Ripenso - e ora lo capiamo tra l'altro - a quanto forte fosse anche il suo coraggio: un uomo così sereno, così sorridente che nascondeva la sua malattia; noi non lo sapevamo, non si faceva accorgere di essere così gravemente ammalato. Ripenso a come sempre abbiamo concordato sull'idea di agire in maniera il più possibile condivisa soprattutto sui temi di alto interesse ambientale e della salute. Ci lascia, quindi, l'eredità del suo pensiero, che è trasversale, e delle sue azioni e tutta la valenza della sua competenza. Ci lascia in eredità le battaglie che ha sostenuto per molti anni con equilibrio e con rigore con tutti e su tutti i fronti, dalla lotta contro il dissesto idrogeologico, al contrasto degli ecoreati, all'attività di ricerca sulle trivellazioni petrolifere. Sarà molto strano non incontrarlo nei corridoi del Senato o nell'aula della Commissione, ma penso che con la coda dell'occhio lo vedremo sempre. La carta geologica italiana gliela dobbiamo. [[Applausi.]] Potrebbe essere veramente una battaglia che possiamo fare insieme. Penso che sia il modo migliore per dimostrare che avevamo capito il suo intendimento. Ci mancherà tanto il collega Ortolani e mandiamo un forte, forte abbraccio alla sua famiglia. [[Applausi.]]
ParlaMint-IT_2019-12-03-LEG18-Sed-170.u6	[[Domando di parlare.]] [[PRESIDENTE. Ne ha facoltà.]] Signor Presidente, di intesa con il Capogruppo, anche noi desideriamo partecipare a questo momento. Sempre, quando un personaggio pubblico - è doveroso - scompare, si assiste a una commemorazione come questa. Spesso le parole positive che vengono spese per ricordare il personaggio sono sincere e sentite. A volte, come in questo caso, si ha invece la possibilità di parlare della persona. Come capita a noi che siamo in quest'Aula, possiamo parlarne, chi più chi meno, per esperienza diretta. Io l'ho avuta da Capogruppo in Commissione ambiente. Le poche parole che vorrei aggiungere a quelle già spese dal collega Quarto e dalla collega Gallone - le sentirete uguali perché parliamo della stessa persona e non semplicemente dello stesso collega - sono quelle che mi fanno dire che l'educazione e la mitezza con le quali Franco si presentava non devono essere considerate un segno di debolezza in quanto davano ancora più forza alle sue idee e ai suoi valori che tendeva sempre a rappresentare con quello spirito e con quella calma, giustificandoli e spiegandoli. Io non gli ho mai sentito dire: la penso così perché sì. Aveva l'umiltà - non mi vergogno a dire che mi è capitato - di spiegarti le cose, di scendere dalla cattedra dalla quale avrebbe potuto tranquillamente pontificare, visto che la sua materia la conosceva benissimo, e di rendere sempre semplice ciò che magari non lo era, il tutto - lo ripeto - comportandosi non da senatore, non da professore, ma da persona. A volte, aveva addirittura l'umiltà - mi viene da sorridere - di chiedere a noi. Voi capite che, soprattutto su certe materie - ed è giusto ammetterlo - la sua esperienza era maggiore, ma si poneva allo stesso modo in cui all'inizio della carriera gli sarà capitato di fare, incontrando qualcuno che ne sapesse di più; lui non partiva mai dal presupposto di saperne di più, ma si metteva sempre alla pari ed era sempre disposto non solo a insegnare, ma anche ad apprendere sicuramente con uno spirito che non era pari all'età anagrafica. L'ultima cosa che mi sento di dire è questa: qualcuno ha detto che il potere - se potere può essere definito quello che abbiamo noi - non ti cambia, ti mostra per quello che sei veramente e in questo caso ci ha mostrato un Franco Ortolani senatore come una persona perbene, un cittadino - come lo era anche prima - al servizio della propria comunità. [[Applausi.]]
ParlaMint-IT_2019-12-03-LEG18-Sed-170.u7	[[Domando di parlare.]] [[PRESIDENTE. Ne ha facoltà.]] Signor Presidente, le parole a volte rappresentano il limite dei sentimenti, le parole rappresentano il limite del sentire. Ecco perché oggi, a nome del Partito Democratico, pronuncerò poche parole in ricordo del senatore Franco Ortolani. Mi auguro che siano comunque parole giuste, che possano rappresentare la nostra vicinanza alla famiglia, il nostro cordoglio e soprattutto ciò che il senatore Franco Ortolani ha rappresentato per noi che ci abbiamo lavorato accanto in Commissione ambiente e per tutti noi: un uomo di scienza, un uomo di cultura, un uomo capace di vivere fino in fondo i principi della condivisione, capace di vivere fino in fondo il principio della politica che si mette al servizio degli altri e del bene comune, del bene di tutti, sempre con un atteggiamento di profondissima dignità e di rispetto verso la dignità degli altri, la dignità dell'ambiente. Le parole da lui pronunciate e i percorsi fatti con lui in Commissione e non solo hanno sempre garantito un equilibrio nell'azione politica, anche se tante volte le scelte possono essere state realizzate attraverso punti di vista differenti. Ma lo sforzo e la fatica della politica è proprio in quella capacità di volare alto e di saper trovare sempre la strada comune per il bene comune. La mite compostezza del senatore Franco Ortolani ha rappresentato e deve continuare a rappresentare per tutti noi una traccia di umanità. E a noi tutti, al di là dei posizionamenti e al di là delle sensibilità, tocca oggi il compito, la responsabilità e l'onore di rigenerare quella traccia di umanità, per essere noi pienamente all'altezza del nostro impegno. Per il senatore Franco Ortolani un nostro pensiero e, per chi crede, anche una profonda preghiera. [[Applausi.]]
ParlaMint-IT_2019-12-03-LEG18-Sed-170.u8	[[Domando di parlare.]] [[PRESIDENTE. Ne ha facoltà.]] Signor Presidente, noi siamo molto vicini nel dolore ai colleghi del MoVimento 5 Stelle e alla famiglia, perché la scomparsa di Franco Ortolani è stata un dolore profondo, lo sappiamo tutti. Rimpiangiamo insieme Franco Ortolani, che in questa Aula e in Commissione - abbiamo ascoltato tutti i suoi colleghi - si è contraddistinto per la passione, per il lavoro, per la competenza che ha voluto mettere al servizio delle battaglie che ha combattuto per tutta la vita. È stato certamente un uomo di scienza, un uomo competente; ma è stato anche - lo voglio ricordare così - un militante ecologista, un militante che si è battuto contro un'ingiustizia tremenda, che ha prodotto tanto inquinamento e tanta sofferenza in quella terra. Non è stata la malasorte a ucciderlo; è stata una delle conseguenze di quell'inquinamento ambientale contro cui lui si era battuto in tutti questi anni. [[Applausi dal Gruppo M5S e dai banchi del Governo]] Lo aveva quasi detto lui stesso in un post a settembre, quando aveva annunciato il ritorno della malattia. Aveva detto: «pago la mia militanza pluridecennale contro l'inquinamento in difesa della salute, dell'ambiente e delle risorse naturali». Non erano parole usate alla leggera, ma il tentativo ancora una volta di far sì che anche quella sofferenza potesse essere messa al servizio del proseguimento di questa battaglia. In tutti questi anni aveva dato voce a tutti quei concittadini che erano stati costretti, per un periodo lunghissimo, a subire il cinismo delle grandi organizzazioni criminali che avevano inquinato quella terra. Non aveva mai lasciato la sua casa, non aveva mai perso il contatto con quella terra, con le sue periferie. Quindi è stato un militante appassionato, ma anche un simbolo della lotta contro i rifiuti tossici nella terra dei fuochi. Anche quando ci fu la grande emergenza dei rifiuti in Campania, fu in prima fila nella battaglia contro il termovalorizzatore di Acerra; fu fondamentale, anche con la sua competenza scientifica, nell'impedire che nel Parco del Vesuvio venisse aperta una discarica. Ricordo questo perché nelle nostre battaglie ci si incontra un po' tutti anche da punti di vista diversi. Questa - lo voglio dire qui con forza non solo a nome dei senatori di LeU, ma di tutto il Gruppo Misto - è davvero una perdita importante, anche per il lavoro e l'apporto che ha dato in questo anno e per tutto quello che ha fatto prima ancora di diventare senatore. Ci sono formule ripetute tante volte di cui alla fine si dimentica anche il significato; una di queste è quella secondo cui il modo migliore per celebrare e ricordare una persona è quello di proseguire la sua lotta. Ecco, credo che nel caso di Franco Ortolani non dobbiamo utilizzarla in modo retorico, ma proseguire invece in questa strada e dare immediatamente, anche attraverso l'esame di qualche provvedimento in materia, un segno tangibile che vogliamo proseguire. Ciao Franco. [[Applausi.]]
ParlaMint-IT_2019-12-03-LEG18-Sed-170.u9	[[Domando di parlare.]] [[PRESIDENTE. Ne ha facoltà.]] Signor Presidente, sono entrato nella Commissione ambiente solo due mesi fa, quindi non ho avuto modo di conoscere direttamente il collega Ortolani, perché purtroppo due mesi fa già era assente e convalescente per la malattia che lo aveva colpito. Ho però avuto modo di parlare con diversi colleghi e soprattutto di cercare anche qualche informazione, oltre a quelle due brevi occasioni in cui ebbi modo di parlare con lui nei mesi passati. Ebbene, ne ho tratto l'immagine di una persona tutta d'un pezzo, di grande competenza scientifica, ma anche con un grande orientamento civile, coerente con il proprio impegno professionale, che lo ha portato a darsi da fare non solo per il proprio territorio, ma a mettersi a disposizione anche di altre realtà in giro per l'Italia, sulle tematiche inerenti la geologia, l'ambiente, l'ecologia in maniera più ampia. Una persona su cui in Rete non si trovano né ombre né pettegolezzi o cose strane, ma soltanto commenti positivi per il proprio impegno e la propria attività svolta a favore del proprio territorio e, in questo anno e mezzo, a favore dell'istituzione nazionale rappresentata dal Senato. L'hanno già detto altri colleghi: aveva molto a cuore due temi, quello della carta geologica nazionale e quello dei santuari dell'acqua. Anche da parte mia e del Gruppo Italia Viva-PSI certamente c'è l'idea e la disponibilità di trovare una modalità per dare concreta attuazione a questi suoi sogni. ( [[Applausi.]] Lasciatemi però aggiungere anche una riflessione molto personale, quasi intima, di fronte alla morte di un collega. Ciascuno di noi ha su questi banchi e nei propri cassetti sogni e proposte che vorrebbe vedere realizzati per il ruolo che ricopre. Troppo spesso forse ci perdiamo in discussioni poco costruttive, su faccende che ci impediscono di portare a casa risultati utili per i nostri territori, per le battaglie per le quali ciascuno di noi si spende. La morte del senatore Ortolani ci faccia quindi pensare anche a come utilizziamo il tempo e a come riuscire a portare a casa risultati buoni per la Nazione che diano onore al nostro impegno di senatori. [[Applausi.]]
ParlaMint-IT_2019-12-03-LEG18-Sed-170.u10	[[Domando di parlare.]] [[PRESIDENTE. Ne ha facoltà.]] Signor Presidente, anche il Gruppo Fratelli d'Italia partecipa con commozione alla perdita del collega Ortolani, una persona buona, riservata, molto competente, mite e gentile. La sua morte inattesa e rapida lascia un vuoto tra noi colleghi della Commissione territorio e ambiente del Senato. Il suo grande lavoro, ricordato da tutte le belle parole che abbiamo sentito fino ad ora, sia di auspicio per tutti noi della Commissione affinché ci si impegni a fare sempre meglio e il suo ricordo rimanga sempre in noi. A tutti i suoi familiari le più sentite e sincere condoglianze. [[Applausi.]]
ParlaMint-IT_2019-12-03-LEG18-Sed-170.u11	[[Domando di parlare.]] [[PRESIDENTE. Ne ha facoltà.]] Signor Presidente, anche da parte nostra è dovuta l'espressione di un sentimento di tristezza per la morte del caro collega Franco Ortolani. Non lo conoscevo, ma ho sentito e letto della sua grande professionalità e della sua grande figura umana, ben delineata negli interventi che mi hanno preceduto. L'indole di noi montanari di fronte ai grandi lutti e alle grandi tristezze della vita è quella del silenzio e della riservatezza. Vogliamo dunque anche noi manifestare tutta la nostra vicinanza alla famiglia, naturalmente, nonché ai colleghi del Movimento 5 Stelle e ricordare con una preghiera il nostro caro collega: requiescat in pace. [[Applausi]] [[PRESIDENTE. Ha chiesto di intervenire il ministro degli affari esteri e della cooperazione internazionale, onorevole Di Maio. Ne ha facoltà.]]
ParlaMint-IT_2019-12-03-LEG18-Sed-170.u12	Signor Presidente, la scorsa settimana ho avuto modo di portare anche le condoglianze del Governo alla famiglia di Franco. Ringrazio i colleghi di tutti i Gruppi che hanno voluto ricordarlo per quello che era e che continuerà a essere: una persona semplice, umile e piena di conoscenza che donava a tutti. La metà del nostro Gruppo è cresciuta con Franco Ortolani prima di diventare parlamentare: era una di quelle persone che c'era sempre quando bisognava fare battaglie importanti. Chi è cresciuto nella terra dei fuochi è cresciuto con Franco Ortolani, che parlava di terra dei fuochi prima ancora che l'opinione pubblica la conoscesse. Era una di quelle persone che parlava di dissesto idrogeologico, ma non sopportava che si sprecassero soldi sul dissesto idrogeologico. Io l'ho conosciuto durante l'emergenza rifiuti a Napoli, quando il commissario straordinario di Governo era Gianni De Gennaro e, se allora non sono stati fatti degli errori, è stato proprio grazie alle relazioni tecniche di Franco. Anche chi sosteneva le scelte del commissario straordinario all'emergenza non ricorda Franco come un antagonista, perché non era uno di quelli che usava le relazioni per essere protagonista. Era una di quelle persone che avevano dimostrato che in alcune aree di quel territorio c'erano falde acquifere, quindi non andavano fatte discariche, e se oggi ci sono comunità che hanno una qualità della vita migliore o uguale a qualche anno fa lo devono a Franco. [[Applausi.]] Io non posso che ricordarlo per un fatto: quando stavamo facendo le liste per questa legislatura, per le politiche del 2018, nei collegi uninominali al Senato non si voleva candidare nessuno con noi perché nessuno pensava che si potesse vincere negli uninominali con una lista. Franco ci chiamò una sera e ci disse: «Io mi candido; non ce la faccio ma metto al servizio del Paese la mia conoscenza, al di là del risultato». Questo era Franco Ortolani. [[Applausi.]]
ParlaMint-IT_2019-12-03-LEG18-Sed-170.u13	Saluto a nome dell'Assemblea gli studenti dell'Istituto di istruzione secondaria superiore «Camillo D'Errico» di Palazzo San Gervasio, che stanno assistendo ai nostri lavori. [[Applausi]] Sospendo la seduta per la convocazione della Conferenza dei Capigruppo. (La seduta, sospesa alle ore 16,42, è ripresa alle ore 18,52).
ParlaMint-IT_2019-12-03-LEG18-Sed-170.u14	La Conferenza dei Capigruppo ha stabilito il nuovo calendario dei lavori fino al 21 dicembre. La settimana corrente sarà riservata ai lavori delle Commissioni, in particolare sul disegno di legge di bilancio e sui decreti-legge trasmessi dalla Camera dei deputati. La discussione del disegno di legge di bilancio in Assemblea avrà luogo nelle sedute di lunedì 9 dicembre a partire dalle ore 12 e martedì 10 dicembre. Il calendario della settimana prevede inoltre i seguenti argomenti: decreto-legge sulla ricostruzione dei territori colpiti da eventi sismici (tra mercoledì 11 e giovedì 12); comunicazioni del Presidente del Consiglio dei ministri in vista del Consiglio europeo del 12 e 13 dicembre (mercoledì 11, alle ore 15,30); informativa del Governo sugli eventi metereologici che hanno colpito le Regioni Piemonte e Liguria (giovedì 12). I Gruppi potranno intervenire per sette minuti ciascuno. Nella giornata di giovedì 12 si terrà inoltre un dibattito sul finanziamento della politica che si concluderà senza la votazione di strumenti di indirizzo. Ciascun Gruppo potrà intervenire per quindici minuti. Il calendario della settimana dal 17 al 21 dicembre prevede l'eventuale seguito del decreto-legge sulla ricostruzione dei territori colpiti da eventi sismici, nonché i decreti-legge sul reclutamento del personale scolastico e in materia fiscale. Martedì 17, alle ore 16, si terrà la votazione a scrutinio segreto mediante schede per l'elezione di un senatore Segretario. Dopo la chiama le urne rimarranno aperte fino alle ore 20. La seduta di mercoledì 18 dicembre sarà sospesa in relazione a due eventi: la conferenza presieduta congiuntamente dai Presidenti dei due rami del Parlamento - che si terrà in Aula - alla quale parteciperà il Segretario Generale delle Nazioni Unite; la cerimonia degli auguri di fine anno al Capo dello Stato, prevista per le ore 17. Nella giornata di giovedì 19, alle ore 9,30, si terrà la votazione a scrutinio segreto mediante schede per l'elezione di due componenti del Garante per la protezione dei dati personali e di due componenti per l'Autorità per le garanzie nelle comunicazioni. Dopo la chiama le urne rimarranno aperte fino alle ore 14. Martedì 17, alle ore 11, sono convocate le Commissioni del Senato per il rinnovo delle cariche vacanti dei rispettivi Uffici di Presidenza. D'intesa con il Presidente della Camera dei deputati, le Commissioni d'inchiesta sulle banche e su "Il Forteto" sono convocate per procedere alla loro costituzione giovedì 19, alle ore 9. Inoltre la Conferenza dei Capigruppo ha stabilito di estendere anche alle Commissioni permanenti le modalità di presentazione in formato elettronico degli emendamenti, secondo gli standard attualmente utilizzati per l'Assemblea. La Conferenza dei Capigruppo ha deciso infine di sospendere gli interventi di fine seduta per tutto il mese di dicembre a partire dalla prossima settimana.
ParlaMint-IT_2019-12-03-LEG18-Sed-170.u15	La Conferenza dei Presidenti dei Gruppi parlamentari, riunitasi oggi con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - modifiche al calendario corrente e il nuovo calendario dei lavori dell'Assemblea fino al 21 dicembre 2019: [[Lunedì 9 dicembre h. 12 - Disegno di legge n. 1586 - Bilancio di previsione dello Stato per l'anno finanziario 2020 e bilancio pluriennale per il triennio 2020-2022 (voto finale con la presenza del numero legale) - Disegno di legge n. 1631 - Decreto-legge n. 123, Ricostruzione territori colpiti da eventi sismici (approvato dalla Camera dei deputati) (scade il 23 dicembre) - Comunicazioni del Presidente del Consiglio dei ministri in vista del Consiglio europeo del 12 e 13 dicembre 2019 (mercoledì 11, ore 15,30) - Informativa del Governo sugli eventi meteorologici che hanno colpito le Regioni Piemonte e Liguria (giovedì 12) - Dibattito sul finanziamento della politica (giovedì 12) Martedì 10 " h. 9,30 Mercoledì 11 " h. 9,30 Giovedì 12 " h. 9,30]] Gli emendamenti al disegno di legge n. 1586 (Bilancio dello Stato) dovranno essere presentati entro le ore 12 di lunedì 9 dicembre. Il termine per la presentazione degli emendamenti al disegno di legge n. 1631 (Decreto-legge n. 123, Ricostruzione territori colpiti da eventi sismici) sarà stabilito in relazione ai lavori della Commissione. [[Martedì 17 dicembre h. 16 - Votazione per l'elezione di un senatore Segretario (votazione a scrutinio segreto mediante schede) (martedì 17, ore 16) * - Eventuale seguito disegno di legge n. 1631 - Decreto-legge n. 123, Ricostruzione territori colpiti da eventi sismici (approvato dalla Camera dei deputati) (scade il 23 dicembre) - Disegno di legge n. … - Decreto-legge n. 126, Reclutamento personale scolastico (ove trasmesso dalla Camera dei deputati) (scade il 29 dicembre) - Disegno di legge n. … - Decreto-legge n. 124, Materia fiscale (ove trasmesso dalla Camera dei deputati) (scade il 25 dicembre) - Votazione per l'elezione di due componenti del Garante per la protezione dei dati personali e di due componenti dell'Autorità per le garanzie nelle comunicazioni (votazione a scrutinio segreto mediante schede) (giovedì 19, ore 9,30) ** Mercoledì 18 " h. 9 Giovedì 19 " h. 9,30 Venerdì 20 " h. 9,30 Sabato 21 " h. 9,30 (se necessaria) * Dopo la chiama le urne rimarranno aperte fino alle ore 20. I termini per la presentazione degli emendamenti ai disegni di legge n. ... (Decreto-legge n. 126, Reclutamento personale scolastico) e n. … (Decreto-legge n. 124, Materia fiscale) saranno stabiliti in relazione ai lavori delle Commissioni. La seduta di mercoledì 18 dicembre sarà sospesa in relazione alla conferenza presieduta congiuntamente dai Presidenti dei due rami del Parlamento - che si terrà in Aula - alla quale parteciperà il Segretario Generale delle Nazioni Unite, nonché per la cerimonia degli auguri di fine anno al Capo dello Stato, prevista per le ore 17. ** Dopo la chiama le urne rimarranno aperte fino alle ore 14. Ripartizione dei tempi per la discussione del disegno di legge n. 1586 (Bilancio di previsione dello Stato per l'anno finanziario 2020 e bilancio pluriennale per il triennio 2020-2022) (30 ore, escluse dichiarazioni di voto)]] [[Relatori di maggioranza 3h Relatori di minoranza 1h Governo 3h Votazioni 5h Gruppi 18 ore, di cui: M5S 4h 5' FI-BP 2h 51' L-SP-PSd'Az 2h 45' PD 2h 9' FdI 1h 38' IV-PSI 1h 36' Misto 1h 35' Aut (SVP-PATT, UV) 1h 21' Dissenzienti 5']] Ripartizione dei tempi per la discussione del disegno di legge n. 1631 (Decreto-legge n. 123, Ricostruzione territori colpiti da eventi sismici) (7 ore, escluse dichiarazioni di voto) [[Relatori 40' Governo 40' Votazioni 40' Gruppi 5 ore, di cui: M5S 1h 8' FI-BP 48' L-SP-PSd'Az 46' PD 36' FdI 27' IV-PSI 27' Misto 26' Aut (SVP-PATT, UV) 23' Dissenzienti 5']] Ripartizione dei tempi per la discussione sulle comunicazioni del Presidente del Consiglio dei ministri in vista del Consiglio europeo del 12 e 13 dicembre 2019 (3 ore e 30 minuti, incluse dichiarazioni di voto) [[Governo 30' Gruppi 3 ore, di cui: M5S 41' FI-BP 29' L-SP-PSd'Az 27' PD 21' FdI 16' IV-PSI 16' Misto 16' Aut (SVP-PATT, UV) 14' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 126, Reclutamento personale scolastico) (7 ore, escluse dichiarazioni di voto) [[Relatori 40' Governo 40' Votazioni 40' Gruppi 5 ore, di cui: M5S 1h 8' FI-BP 48' L-SP-PSd'Az 46' PD 36' FdI 27' IV-PSI 27' Misto 26' Aut (SVP-PATT, UV) 23' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 124, Materia fiscale) (7 ore, escluse dichiarazioni di voto) [[Relatori 40' Governo 40' Votazioni 40' Gruppi 5 ore, di cui: M5S 1h 8' FI-BP 48' L-SP-PSd'Az 46' PD 36' FdI 27' IV-PSI 27' Misto 26' Aut (SVP-PATT, UV) 23' Dissenzienti 5']]
ParlaMint-IT_2019-12-03-LEG18-Sed-170.u16	[[Domando di parlare.]] [[PRESIDENTE. Ne ha facoltà.]] Signor Presidente, vorrei solo ricordare alla Presidenza del Senato che il nostro Gruppo ha presentato l'interrogazione 4-02227 , pubblicata l'8 ottobre 2019 nella seduta n. 152, nella quale, a proposito della nota vicenda relativa al presunto conflitto di interessi relativo al Presidente del Consiglio dei ministri, la Lega chiede di sapere se il Presidente del Consiglio dei ministri possa escludere che esistano progetti di parcella firmati da lui congiuntamente al professor Guido Alpa e su carta cointestata, riferiti a patrocini presentati al Garante per la protezione dei dati personali. Alla luce del servizio de «Le Iene» e delle agenzie apparse anche in queste ore, in cui si parla addirittura di possibili parcelle "fumanti" (così vengono chiamate dalle agenzie stesse) noi gradiremmo che la Presidenza del Senato sollecitasse il Presidente del Consiglio a rispondere a questa interrogazione, come sarebbe meglio fare visto che c'è un atto parlamentare, anziché rilasciare dichiarazioni alla stampa. [[Applausi dal Gruppo L-SP-PSd'Az.]]
ParlaMint-IT_2019-12-03-LEG18-Sed-170.u17	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, vorrei porre all'attenzione dell'Assemblea un caso emblematico del mio Molise, inerente la Giunta regionale presieduta dal presidente Toma, il quale, nonostante governi da solo un anno e mezzo, sta collezionando numerosi comportamenti poco istituzionali. Nello specifico, il Presidente della Regione Molise sta negando alle opposizioni l'accesso agli atti di spesa relativi all'utilizzo delle carte di credito in possesso sia del Presidente che degli assessori e dei dirigenti regionali; carte di credito che permettono loro di spendere fino a 30.000 euro l'anno senza alcun controllo di merito esterno su tali spese. Al consigliere regionale del MoVimento 5 Stelle Andrea Greco è stato a più riprese interdetto con motivazioni pretestuose l'accesso agli estratti conto delle suddette carte, negando di conseguenza a tutti i cittadini molisani la possibilità di conoscere in quale modo vengano spesi dai governanti regionali i soldi pubblici. Al diniego di accesso sono ovviamente seguite diverse diffide da parte dei richiedenti, sfociate poi in una successiva denuncia. Sinceramente credo che una situazione del genere sia indecorosa per un'istituzione pubblica: non è giusto sottrarsi con banali scuse a una richiesta di maggiore trasparenza. Mi domando inoltre se sia davvero necessario passare per i tribunali per avere informazioni a cui - ribadisco - dovrebbero poter accedere tutti i cittadini. Voglio quindi domandare pubblicamente al governatore se per caso ci sia qualcosa da nascondere nei documenti richiesti: forse c'è qualcosa che i cittadini molisani non devono sapere? Mi aspetto una risposta, sperando che non debba essere la magistratura, già ingolfata con altri atti, a costringere il governatore di una Regione a fornire ai cittadini i dettagli su come spende i soldi pubblici. [[Applausi dai Gruppi M5S e Aut (SVP-PATT, UV).]]
ParlaMint-IT_2019-12-03-LEG18-Sed-170.u18	Colleghi, abbiamo finalmente concluso gli interventi di fine seduta, con i quali pertanto - come correttamente detto - ci vediamo l'anno prossimo.
ParlaMint-IT_2019-12-03-LEG18-Sed-170.u19	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2019-12-03-LEG18-Sed-170.u20	Il Senato tornerà a riunirsi in seduta pubblica lunedì 9 dicembre, alle ore 12, con il seguente ordine del giorno: ( Vedi ordine del giorno ) La seduta è tolta (ore 19,01).
