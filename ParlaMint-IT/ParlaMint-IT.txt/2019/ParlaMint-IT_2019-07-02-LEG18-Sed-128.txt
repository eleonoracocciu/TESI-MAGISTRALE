ParlaMint-IT_2019-07-02-LEG18-Sed-128.u1	La seduta è aperta (ore 16,33). Si dia lettura del processo verbale. TOSATO, segretario, dà lettura del processo verbale della seduta del 27 giugno. PRESIDENTE. Non essendovi osservazioni, il processo verbale è approvato.
ParlaMint-IT_2019-07-02-LEG18-Sed-128.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2019-07-02-LEG18-Sed-128.u3	Comunico che in data 29 giugno 2019 è stato presentato il seguente disegno di legge: dal Presidente del Consiglio dei Ministri e dal Ministro per i beni e le attività culturali «Conversione in legge del decreto-legge 28 giugno 2019, n. 59, recante misure urgenti in materia di personale delle fondazioni lirico sinfoniche, di sostegno del settore del cinema e audiovisivo e finanziamento delle attività del Ministero per i beni e le attività culturali e per lo svolgimento della manifestazione UEFA Euro 2020» (1374).
ParlaMint-IT_2019-07-02-LEG18-Sed-128.u4	L'ordine del giorno reca: «Comunicazioni del Presidente sulla composizione del Senato». Come annunciato all'Assemblea il 25 giugno scorso, i senatori Bonfrisco e Stancanelli, eletti deputati europei, hanno dichiarato alla Presidenza di optare per tale carica. Tale opzione comporta la cessazione dal mandato di senatori. Trattandosi di casi di incompatibilità, ai sensi dell'articolo 5- bis, della legge 24 gennaio 1979, n. 18, l'Assemblea prende atto delle opzioni espresse e delle conseguenti cessazioni dal mandato di senatori, a partire dalla data odierna, in concomitanza con la prima seduta del Parlamento europeo. La Giunta delle elezioni e delle immunità parlamentari è autorizzata a convocarsi per l'individuazione dei senatori subentranti. Sospendo pertanto la seduta in attesa delle comunicazioni della Giunta delle elezioni e delle immunità parlamentari. (La seduta, sospesa alle ore 16,38, è ripresa alle ore 16,50). Informo che la Giunta delle elezioni e delle immunità parlamentari ha comunicato che, occorrendo provvedere, ai sensi dell'articolo 19 del decreto legislativo 20 dicembre 1993 n. 533, all'attribuzione dei seggi resisi vacanti nella Regione Lazio e nella Regione Sicilia a seguito delle dimissioni dei senatori Anna Cinzia Bonfrisco e Raffaele Stancanelli, ha riscontrato, nella seduta odierna, che i candidati che seguono immediatamente l'ultimo degli eletti nell'ordine progressivo delle liste alle quali appartenevano i predetti senatori sono rispettivamente Kristalia Rachele Papaevangeliu e Giovanna Petrenga. Do atto alla Giunta delle elezioni e delle immunità parlamentari di questa sua comunicazione e proclamo senatrici Kristalia Rachele Papaevangeliu e Giovanna Petrenga. Avverto che da oggi decorre, nei confronti delle nuove proclamate, il termine di venti giorni per la presentazione di eventuali reclami. Se sono presenti, do il benvenuto alle nostre neosenatrici. [[Applausi.]] La Presidenza e l'Assemblea intera ovviamente augurano loro un buon lavoro.
ParlaMint-IT_2019-07-02-LEG18-Sed-128.u5	Comunico che il Senato tornerà a riunirsi domani alle ore 9,30 con all'ordine del giorno: «Comunicazione, ai sensi dell'articolo 77, secondo comma, della Costituzione, della presentazione di disegno di legge di conversione di decreto-legge».
ParlaMint-IT_2019-07-02-LEG18-Sed-128.u6	[[Domando di parlare.]] [[PRESIDENTE. Ne ha facoltà.]] Signor Presidente, l'ambiente è sicuramente una stella importante delle cinque che caratterizzano il DNA del nostro Movimento: la sua salvaguardia implica necessariamente anche la salvaguardia di tutti noi italiani, della nostra salute e del nostro benessere. Non esiste mediazione, non esiste interpretazione, non esiste punto di incontro, quando a rischio è il luogo nel quale viviamo. Se poi questo rischio è generato da una mera speculazione a carattere economico, portata avanti da società private, allora la nostra risposta non può essere che una: il più convinto ed esplicito diniego. Il rischio a cui è sottoposto il territorio dell'Emilia Romagna è dovuto alla sovrappressione gassosa in cavità naturali richiesta per gli stoccaggi di Minerbio e di San Potito e Cotignola. In particolare, in questo secondo sito di stoccaggio, il Ministero dell'ambiente, per mano del direttore generale per le valutazioni ambientali, Giorgio Lo Presti, ha autorizzato in maniera sconsiderata - lo ribadisco: sconsiderata -una sperimentazione di due anni della sovrappressione senza neanche una valutazione di impatto ambientale preventiva. Ricordo che il territorio della mia Regione è a forte rischio sismico e che queste pratiche possono innescare futuri terremoti. I due stoccaggi, in particolare, si trovano esattamente in prossimità di faglie sismiche. Ci siamo già imbattuti nel territorio emiliano in grandi opere inutili, come la Bretella Campogalliano-Sassuolo, che non siamo riusciti a fermare perché l' iter era stato già concluso dal ministro Delrio, ma il caso delle richieste di sovrappressione è del tutto diverso e ancora alla fase autorizzativa. In quest'Aula ci sono 60 colleghi che hanno sottoscritto l'interrogazione 3-00800 , al ministro Costa, per esplicitare una volta per tutte la sua posizione sulla sovrappressione e per fermare l'autorizzazione del suo direttore generale. Sono due mesi che attendiamo questa risposta. È ora che il Ministero dell'ambiente si faccia carico delle proprie responsabilità. Il suo impegno per il mare pulito e la sua contrarietà alle trivellazioni sono pubblici e noti; ora prosegua la sua opera opponendosi anche a tutte le richieste di sovrappressione pendenti sul territorio italiano. Continuare a tergiversare non aiuterà né il Ministero, né i cittadini, che vivono costantemente con questa spada di Damocle sulle proprie teste o, meglio, sotto i loro piedi. [[Applausi dal Gruppo M5S.]]
ParlaMint-IT_2019-07-02-LEG18-Sed-128.u7	[[Domando di parlare.]] [[PRESIDENTE. Ne ha facoltà.]] Signor Presidente, colleghi, sollecito anch'io la risposta a due interrogazioni parlamentari. La prima è del 26 settembre 2018, riguarda il pm Agostino Cordova, che il 16 ottobre 1992 iniziò il procedimento penale per i reati previsti dall'articolo 416 del codice penale e dalla legge Anselmi nei confronti della massoneria deviata, in base a dichiarazioni sui rapporti tra mafia e massoneria di 16 pentiti. La procura di Palmi se ne occupò per un anno, fino al 5 ottobre 1993, quando il pm fu trasferito a Napoli; le indagini furono trasmesse a Roma l'8 giugno 1994 e archiviate nel luglio 2000, su richiesta dei pm nel dicembre 1997. Sia i pm che il gip di Roma si chiesero perché il procedimento fosse stato loro trasmesso, nonostante l'assenza di elementi nuovi, a seguito dell'archiviazione del gip Augusta Iannini. Il 13 aprile 2017 «Il Dubbio» pubblica un articolo («Dopo 25 anni crolla il teorema Cordova»), in cui, con riferimento alle indagini sulla massoneria deviata, si accusava il pm di aver messo i massoni «alla berlina», facendo una «caccia alle streghe» e dicendo che i massoni erano stati addirittura perseguitati come mafiosi. Sulla massoneria deviata, definita da Cordova «il tessuto connettivo per la gestione del potere», nessuna concreta iniziativa sarebbe stata finora adottata, nel generale silenzio delle istituzioni, neppure a difesa di quel magistrato integerrimo che subisce ancora, a ottantadue anni, attacchi ingiustificati, non come privato cittadino, ma come pubblico ufficiale, solo perché ha osato esercitare doverosamente le proprie funzioni: quel magistrato fu espulso dalla procura di Napoli. Nel dicembre 1999 il CSM aveva dato atto a Cordova di aver portato la procura di Napoli a un livello organizzativo mai raggiunto prima. Egli fu trasferito alla Corte di cassazione e assegnato alla sezione che si occupava principalmente di reati sessuali, solo successivamente anche di droga. L'ultima relazione antimafia sulla massoneria ha accertato che ben 193 iscritti sarebbero coinvolti in inchieste sulla criminalità, con 350 provvedimenti penali in corso, alcuni dei quali conclusisi con sentenze di condanna per i reati di mafia. Anche recenti cronache giudiziarie, subito silenziate dai mass media, hanno accertato contiguità tra massoneria e criminalità. La seconda interrogazione riguarda l'Istat e la sentenza n. 302 del 2018 della Corte dei conti, che ha condannato l'ex presidente Biggeri ed altri per complessivi 210.364 euro, per violazione dell'obbligo di fornire informazioni statistiche. La possibile inerzia dell'Istat nel richiedere senza indugio ai condannati il pagamento delle somme indicate nella sentenza potrebbe generare un ulteriore danno erariale. La ringrazio, signor Presidente, se vorrà sollecitare le risposte, in ossequio alla separazione dei poteri tra il Governo, che il mio Gruppo sostiene, e l'autonomia del Parlamento. [[Applausi dal Gruppo M5S.]]
ParlaMint-IT_2019-07-02-LEG18-Sed-128.u8	[[Domando di parlare.]] [[PRESIDENTE. Ne ha facoltà.]] Signor Presidente, sono qui a ricordare un'azienda, la Jabil, che opera da anni nella cosiddetta Terra di lavoro, ossia la Provincia di Caserta, in particolare a Marcianise. In questo momento parlo per bocca mia, ma sono qui presenti il collega Di Micco, il collega Santillo e la collega Moronese, che sono anche loro preoccupatissimi per questa situazione. Una situazione che già ci deriva dalla scorsa legislatura, raffazzonata e gestita malissimo. A giugno 2018 abbiamo già attenzionato al Mise la situazione della Jabil, che qualche giorno fa ha detto di voler licenziare 350 dipendenti. Ecco, signor Presidente, anzitutto voglio sottolineare che già stiamo operando affinché l'azienda conosca in maniera robusta e chiara che questo Parlamento e questi parlamentari, che già hanno parlato con il Ministero, non hanno nessuna intenzione di consentire che essa licenzi i dipendenti in maniera semplicissima. Ci è stato comunicato e attestato che il Ministero ha già stigmatizzato il programma e il piano industriale che l'azienda aveva consegnato qualche settimana fa. Già stiamo sul pezzo. Non consentiremo il licenziamento di questi lavoratori. La Jabil è un qualcosa di importante per la Campania. [[Applausi dal Gruppo M5S.]]
ParlaMint-IT_2019-07-02-LEG18-Sed-128.u9	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, in questi giorni si è parlato tanto della Sea Watch, così come fiumi di parole sono stati spesi per una possibile infrazione all'Italia da parte dell'Unione europea, ma non si è parlato abbastanza della orribile vicenda che è venuta a galla nella mia bella Emilia, territorio prospero e ricco, dove tutti dovrebbero e potrebbero vivere bene e dove invece è stato scoperto un business travestito da welfare, ai danni di bambini e famiglie. La bassa reggiana, la Val d'Enza, il luogo dove l'inchiesta Angeli e Demoni ha fatto emergere l'orrore messo a punto ad opera di professionisti certificati del welfare, coadiuvati da una ONLUS con sede a Moncalieri: bambini sottratti alle famiglie, da queste tassativamente allontanati, senza nessuna possibilità di contatto, per essere affidati, attraverso prove costruite a tavolino e lavaggi del cervello, a persone di dubbia capacità educativa e affettiva. Sarà la magistratura a fare ulteriore luce sulla vicenda e sulle responsabilità, 1ma una riflessione è d'obbligo, perché quando viene intaccato e pervertito proprio quel sistema che dovrebbe proteggere i più deboli e i più indifesi, allora vuol dire che il sistema di etica e di pensiero si è capovolto, facendo sembrare sbagliato ciò che invece è la normalità e facendo apparire buono e giusto ciò che invece è solo frutto dell'egoismo e di una volontà di imporre a tutti i costi il soddisfacimento dei propri desideri, senza alcun rispetto e senza alcun limite. A proprio piacimento non c'è più alcun riguardo per la vita degli altri, ma quando si arriva a toccare i bambini penso che si sia raggiunto il fondo e che qualcosa forse vada rimesso nel modo giusto e raddrizzato. [[Applausi dai Gruppi L-SP-PSd'Az e M5S e della senatrice Testor]] Perché, se è vero che la libertà di ognuno di noi finisce dove inizia quella di un altro, allora, a maggior ragione, nessuno ha il diritto di toccare e ledere la libertà di un bambino a crescere in un ambiente sano, vicino ai suoi genitori, papà e mamma. Nessuno ha il diritto di inculcare idee per suffragare il proprio modo di essere. Da questa vicenda escono male i bambini; ne escono male le loro famiglie, per le quali auspico un vero recupero, ma, purtroppo, ne escono male anche tutti quegli enti che, al contrario di quanto accadeva nella bassa reggiana, svolgono e assicurano servizi veramente adeguati alla persona. Giovedì nelle Commissioni congiunte 1ᵃ e 2ᵃ avremo all'ordine del giorno l'avvio della discussione sull'istituzione di una Commissione parlamentare d'inchiesta sulle attività connesse alle comunità di tipo familiare che accolgono minori, come voluto dal nostro ministro Fontana. In quella sede auspico non solo indagini e verifiche, ma anche riflessioni proprio sulla necessità etica e morale di ridare quel ruolo che spetta alla famiglia naturale; riflessioni su quel sistema ideologico che al contrario la distrugge e che appoggia invece pratiche come l'utero in affitto e promuove la teoria gender. [[Applausi dai Gruppi L-SP-PSd'Az e M5S.]]
ParlaMint-IT_2019-07-02-LEG18-Sed-128.u10	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, continuo la disamina portata avanti dalla senatrice Saponara. Ciò che emerge dalle indagini e dagli arresti di questi giorni è inquietante ed è un evidente costrutto ideologico contro la famiglia naturale. Non dimentichiamoci la vergogna della rete del Forteto, con la complicità di assistenti sociali, amministratori, sindaci. Oggi vediamo cosa sta accadendo in Emilia, ma non commettiamo l'errore di pensare che si tratti di un episodio singolo. Non è un caso isolato. È tutto questo sistema ad essere marcio. La magistratura farà il suo corso, ma fa rabbrividire comunque leggere quanto intercettato nel corso delle indagini, quando una bambina dice: «Ma io non mi ricordo perché non li posso più vedere mamma e papà». E la psicologa: «Ma non ti ricordi che hai detto che tuo padre non lo volevi più rivedere? lo ricordo questo». E la bambina: «Non ho detto questo... io non ho detto che non volevo vederlo»; «Sì, hai detto che non volevi vederlo perché avevi paura che ti facesse del male (...) », eccetera, eccetera. Abbiamo appreso dalla stampa i profili dei personaggi chiave che sono stati indagati e arrestati. Parlo di Federica Anghinolfi, attivista LGBTQ. Abbiamo letto la storia di Giulia, una bambina epilettica che era stata data in affido a due donne con l'accusa inventata che il padre avesse abusato di lei. E una di queste due donne aveva avuto una relazione sentimentale proprio con Federica Anghinolfi. Si parla di vere e proprie minacce con «urla e bestemmie» da parte delle «due mamme», per far confessare alla bambina degli abusi mai subiti dal padre. Ecco chi si nasconde dietro questo sistema di business : persone ideologizzate che detestano la famiglia naturale. Costringere i bambini a raccontare abusi mai subiti, manipolare i loro disegni per dimostrare falsità, si tratta di una violenza inaudita e criminale. I carabinieri hanno trovato accantonati in un angolo scarpe da ginnastica, peluche, Barbie, tutti i regali dei genitori che non sono mai stati consegnati ai loro bambini. Poteva accadere a ciascuno di noi. Noi dobbiamo rimettere al centro la famiglia naturale e uscire dalle ideologie. Noi vogliamo uno Stato che pensi a sostenere il genitore in difficoltà e non ad allontanarlo dal figlio. Vogliamo introdurre l'obbligo di registrare tutti i colloqui con i minori: il minore deve essere in una scatola di cristallo. Vogliamo anche cancellare la possibilità in astratto di affidare i bambini alle case famiglia. La domanda è questa: dove era chi doveva vigilare su tutto questo? [[Applausi dal Gruppo L-SP-PSd'Az]] Per questo andremo avanti sulla riforma del diritto di famiglia. Abbiamo presentato una proposta di legge per istituire una Commissione di inchiesta, che sarà appunto incardinata giovedì. Non possiamo più permetterci tutto questo. Giù le mani dai nostri figli! Non esiste nulla di più sacro della relazione tra un figlio, la sua mamma e il suo papà. [[Applausi dal Gruppo L-SP-PSd'Az.]]
ParlaMint-IT_2019-07-02-LEG18-Sed-128.u11	[[Domando di parlare.]] [[PRESIDENTE. Ne ha facoltà.]] Signor Presidente, quando, nell'agosto del 2016, poi in ottobre e poi ancora nel gennaio successivo, i territori dell'entroterra delle zone appenniniche di Marche, Umbria, Abruzzo e Lazio, sono stati colpiti dal più devastante terremoto degli ultimi secoli, tutti noi, in particolare chi di noi vive ed è nato nelle zone del cratere, abbiamo avuto chiaro un pericolo enorme: territori già colpiti da fenomeni di spopolamento avrebbero potuto ricevere dal sisma un colpo esiziale. Ma l'Italia e l'Europa non possono perdere comunità di Comuni che, da sempre, sono un tassello imprescindibile per storia, identità, capacità manifatturiera, cultura del lavoro e della nostra civiltà. Non basta, infatti, ricostruire le mura civiche e le case private. Serve un progetto per costruire futuro, per far vivere le famiglie, per attrarre nuove generazioni e investimenti. Servono servizi e, tra essi, il più importante e vitale, signor Presidente, è la scuola: perché la scuola parla ai decenni a venire; perché la scuola cementa una comunità: perché è la base di quella innovazione tecnologica che può costruire distretti economici e che crea lavoro. C'è un progetto avanzato, nato dalla sinergia tra le istituzioni e le associazioni, per far partire nella città di Amandola, uno dei Comuni simbolo del cratere, un nuovo corso di istruzione professionale ad indirizzo alberghiero, che può servire a rilanciare la nostra vocazione agricola, turistica, enogastronomica, fondamentale per far nascere programmi concreti, radici e speranze legate ai territori. Eppure, signor Presidente, questo progetto non viene fatto partire perché, a fronte dei venti richiesti, gli iscritti sono sedici, tra cui tre ragazzi diversamente abili. L'Ufficio scolastico regionale, però, potrebbe e dovrebbe dare la deroga, perché questa possibilità è espressamente prevista in caso di condizioni di disagio legate a specifiche situazioni locali. E quale situazione la richiede di più del sisma? Per questo, con l'interrogazione 3-00953 , chiediamo al ministro Bussetti di intervenire con urgenza. Non può essere una ottusa interpretazione burocratica a mortificare la volontà di riscatto. Il Ministro intervenga e non si volti dall'altra parte, perché aprire una scuola significa costruire diritti, possibilità e futuro. Queste sono le motivazioni del nostro impegno, in quest'Aula e nella società. [[Applausi dal Gruppo PD.]]
ParlaMint-IT_2019-07-02-LEG18-Sed-128.u12	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2019-07-02-LEG18-Sed-128.u13	Il Senato tornerà a riunirsi in seduta pubblica domani, mercoledì 3 luglio, alle ore 9,30, con il seguente ordine del giorno: (Vedi ordine del giorno) La seduta è tolta (ore 17,12).
