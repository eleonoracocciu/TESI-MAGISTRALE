ParlaMint-IT_2019-05-28-LEG18-Sed-114.u1	La seduta è aperta (ore 16,31). Si dia lettura del processo verbale. PISANI Giuseppe, segretario, dà lettura del processo verbale della seduta del 15 maggio. PRESIDENTE. Non essendovi osservazioni, il processo verbale è approvato.
ParlaMint-IT_2019-05-28-LEG18-Sed-114.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2019-05-28-LEG18-Sed-114.u3	La Conferenza dei Capigruppo ha stabilito all'unanimità modifiche al calendario corrente e il nuovo calendario dei lavori dell'Assemblea fino al 27 giugno. La discussione in Assemblea del decreto-legge sblocca cantieri avrà inizio nel pomeriggio di domani, con seduta dalle ore 15 alle ore 20. Il calendario prevede inoltre sedute senza orario di chiusura giovedì 30 e, se necessario, venerdì 31. Resta confermato il question time di giovedì 30, alle ore 15, con la partecipazione dei Ministri dell'interno, della difesa e delle politiche agricole. La prossima settimana saranno discussi i seguenti provvedimenti: disegno di legge collegato alla manovra di finanza pubblica concernente la concretezza delle azioni delle pubbliche amministrazioni; disegno di legge sul contrasto alla circonvenzione degli anziani; ratifica con il Kenya sul Centro spaziale Luigi Broglio; risoluzione della Commissione agricoltura sull'invasione della cimice marmorata asiatica; mozioni sul contrasto ai cambiamenti climatici, nella giornata di mercoledì 5 giugno, in concomitanza della giornata mondiale dell'ambiente; mozioni su Radio Radicale. La discussione delle mozioni sul contrasto ai cambiamenti climatici prevede, per ciascun Gruppo, 10 minuti comprensivi di illustrazione e discussione generale e 10 minuti per la dichiarazione di voto. La discussione delle mozioni su Radio Radicale prevede 5 minuti per l'illustrazione e 10 minuti per la dichiarazione di voto. La settimana dal 10 al 14 giugno sarà riservata ai lavori delle Commissioni. Nella settimana dal 18 al 20 giugno saranno discussi il decreto-legge concernente misure urgenti per il servizio sanitario della Regione Calabria - in corso di esame presso la Camera dei deputati - e, ove conclusi dalle Commissioni, i disegni di legge sul salario minimo orario, sulla videosorveglianza e sul distacco di Comuni dalla Regione Marche alla Regione Emilia-Romagna. Mercoledì 19 giugno, alle ore 9,30, il Presidente del Consiglio dei ministri renderà comunicazioni in vista del Consiglio europeo del 20 e 21 giugno 2019. I tempi della discussione sono stati ripartiti tra i Gruppi. Nella settimana dal 25 al 27 giugno saranno discussi i seguenti provvedimenti: decreto-legge crescita economica, attualmente all'esame della Camera dei deputati; legge di delegazione europea 2018 e connesse relazioni sulla partecipazione dell'Italia all'Unione europea, ove concluse dalla Commissione; ratifiche di accordi internazionali definite dalla Commissione affari esteri; seconda deliberazione sul disegno di legge costituzionale in materia di riduzione del numero dei parlamentari; ove conclusi dalle Commissioni, il disegno di legge costituzionale in materia di iniziativa legislativa popolare e di referendum, approvato dalla Camera dei deputati, e, dalla sede redigente, il disegno di legge sulla tutela delle vittime di violenza di genere. Mercoledì 26 giugno, alle ore 9,30, avrà luogo la chiama per la votazione a scrutinio segreto mediante schede per l'elezione di due componenti del Collegio del Garante per la protezione dei dati personali. Nelle giornate di giovedì 20 e giovedì 27 giugno, alle ore 15, si terrà il question time. Infine, in relazione a diverse richieste di deroga indirizzate alla Presidenza dai Presidenti delle Commissioni permanenti, la Conferenza dei Capigruppo ha stabilito che, ferme restando le eccezioni già previste per i decreti-legge e per i pareri su atti del Governo di imminente scadenza, nelle settimane dedicate ai lavori dell'Assemblea le Commissioni potranno riunirsi esclusivamente in orari antecedenti l'inizio della prima seduta e successivi al termine dell'ultima seduta di Aula della settimana.
ParlaMint-IT_2019-05-28-LEG18-Sed-114.u4	La Conferenza dei Presidenti dei Gruppi parlamentari, riunitasi oggi con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - le seguenti integrazioni al programma dei lavori del Senato per i mesi di maggio e giugno 2019: - Disegno di legge n. 944 - Delega al Governo per il recepimento delle direttive europee e l'attuazione di altri atti dell'Unione europea - Legge di delegazione europea 2018 (approvato dalla Camera dei deputati) (ove concluso dalla Commissione) (voto finale con la presenza del numero legale) - Doc. LXXXVI, n. 2 - Relazione programmatica sulla partecipazione dell'Italia all'Unione europea per l'anno 2019 (ove concluso dalla Commissione) - Doc. LXXXVII, n. 2 - Relazione consuntiva sulla partecipazione dell'Italia all'Unione europea, relativa all'anno 2018 (ove concluso dalla Commissione) - Disegno di legge costituzionale n. 214-515-805-B - Modifiche agli articoli 56, 57 e 59 della Costituzione in materia di riduzione del numero dei parlamentari (approvato in prima deliberazione dal Senato; approvato senza modificazioni in prima deliberazione dalla Camera dei deputati) (seconda deliberazione del Senato) (voto finale con la maggioranza assoluta dei componenti del Senato) - Disegno di legge costituzionale n. 1089 - Disposizioni in materia di iniziativa legislativa popolare e di referendum (approvato dalla Camera dei deputati) (ove concluso dalla Commissione) - Disegno di legge n. 1200 e connessi - Modifiche al codice penale, al codice di procedura penale e altre disposizioni in materia di tutela delle vittime di violenza domestica e di genere (dalla sede redigente) (approvato dalla Camera dei deputati) (ove concluso dalla Commissione)
ParlaMint-IT_2019-05-28-LEG18-Sed-114.u5	Nel corso della stessa riunione, la Conferenza dei Presidenti dei Gruppi parlamentari ha altresì adottato - ai sensi dell'articolo 55 del Regolamento - modifiche al calendario corrente e il nuovo calendario dei lavori fino al 27 giugno: [[Mercoledì 29 maggio h. 15-20 - Disegno di legge n. 1248 - Decreto-legge n. 32, Sblocca cantieri (scade il 17 giugno) - Interrogazioni a risposta immediata, ai sensi dell'articolo 151- bis del Regolamento (giovedì 30, ore 15) Giovedì 30 " h. 9,30 Venerdì 31 " h. 9,30 (se necessaria)]] [[Martedì 4 giugno h. 16,30-20 - Disegno di legge n. 920-B - Concretezza delle azioni delle pubbliche amministrazioni (approvato dal Senato e modificato dalla Camera dei deputati) (collegato alla manovra di finanza pubblica) (voto finale con la presenza del numero legale) - Disegni di legge nn. 980 e 885 - Contrasto alla circonvenzione degli anziani - Disegno di legge n. 1088 - Ratifica con il Kenya sul Centro spaziale Luigi Broglio - Doc. XXIV, n. 5 - Risoluzione della 9ª Commissione sull'invasione della cimice marmorata asiatica - Mozioni sul contrasto ai cambiamenti climatici (mercoledì 5) - Mozioni su Radio Radicale - Interrogazioni a risposta immediata, ai sensi dell'articolo 151- bis del Regolamento (giovedì 6, ore 15) Mercoledì 5 " h. 9,30-20 Giovedì 6 " h. 9,30-20]] La settimana dal 10 al 14 giugno sarà riservata ai lavori delle Commissioni. [[Martedì 18 giugno h. 16,30-20 - Disegno di legge n. ... - Decreto-legge n. 35, Misure urgenti per il servizio sanitario della Regione Calabria (ove trasmesso dalla Camera dei deputati) (scade il 1° luglio) - Comunicazioni del Presidente del Consiglio dei Ministri in vista del Consiglio europeo del 20 e 21 giugno 2019 (mercoledì 19, ore 9.30) - Disegno di legge n. 310 e connessi - Salario minimo orario (ove conclusi dalla Commissione) - Disegno di legge n. 897 e connessi - Videosorveglianza (approvato dalla Camera dei deputati) (ove concluso dalla Commissione - Disegno di legge n. 1144 e connessi - Distacco comuni di Montecopiolo e Sassofeltrio dalla regione Marche e aggregazione alla regione Emilia-Romagna (approvato dalla Camera dei deputati) (ove concluso dalla Commissione) - Sindacato ispettivo - Interrogazioni a risposta immediata, ai sensi dell'articolo 151- bis del Regolamento (giovedì 20, ore 15) Mercoledì 19 " h. 9,30-20 Giovedì 20 " h. 9,30-20]] Il termine per la presentazione degli emendamenti al disegno di legge n. ... (Decreto-legge n. 35, Misure urgenti per il servizio sanitario della Regione Calabria) sarà stabilito in relazione ai tempi di trasmissione dalla Camera dei deputati. I termini per la presentazione degli emendamenti ai disegni di legge n. 310 e connessi (Salario minimo orario), n. 897 e connessi (Videosorveglianza) e n. 1144 e connessi (Distacco comuni di Montecopiolo e Sassofeltrio dalla regione Marche e aggregazione alla regione Emilia-Romagna) saranno stabiliti in relazione ai lavori delle Commissioni. [[Martedì 25 giugno h. 16,30-20 - Eventuale seguito argomenti non conclusi - Disegno di legge n. ... - Decreto-legge n. 34, Crescita economica (ove trasmesso dalla Camera dei deputati) (scade il 29 giugno) - Votazione per l'elezione di due componenti del Collegio del Garante per la protezione dei dati personali (votazione a scrutinio segreto mediante schede) (mercoledì 26, ore 9.30) - Disegno di legge n. 944 - Legge di delegazione europea 2018 (approvato dalla Camera dei deputati) (ove concluso dalla Commissione) (voto finale con la presenza del numero legale) - Doc. LXXXVI, n. 2 - Relazione programmatica sulla partecipazione dell'Italia all'Unione europea per l'anno 2019 (ove concluso dalla Commissione) - Doc. LXXXVII, n. 2 - Relazione consuntiva sulla partecipazione dell'Italia all'Unione europea, relativa all'anno 2018 (ove concluso dalla Commissione) - Ratifiche di accordi internazionali definite dalla Commissione affari esteri - Disegno di legge costituzionale n. 214-515-805-B - Riduzione del numero dei parlamentari (approvato in prima deliberazione dal Senato; approvato senza modificazioni in prima deliberazione dalla Camera dei deputati) (seconda deliberazione del Senato) (voto finale con la maggioranza assoluta dei componenti del Senato) - Disegno di legge costituzionale n. 1089 - Disposizioni in materia di iniziativa legislativa popolare e di referendum (approvato dalla Camera dei deputati) (ove concluso dalla Commissione) - Disegno di legge n. 1200 e connessi - Tutela vittime violenza di genere (dalla sede redigente) (approvato dalla Camera dei deputati) (ove concluso dalla Commissione) - Sindacato ispettivo - Interrogazioni a risposta immediata, ai sensi dell'articolo 151- bis del Regolamento (giovedì 27, ore 15) Mercoledì 26 " h. 9,30-20 Giovedì 27 " h. 9,30-20]] Il termine per la presentazione degli emendamenti al disegno di legge n. ... (Decreto-legge n. 34, Crescita economica) sarà stabilito in relazione ai tempi di trasmissione dalla Camera dei deputati. I termini per la presentazione degli emendamenti al disegno di legge n. 944 (Legge di delegazione europea 2018) e al disegno di legge costituzionale n. 1089 (Disposizioni in materia di iniziativa legislativa popolare e di referendum ) saranno stabiliti in relazione ai lavori delle Commissioni. Ripartizione dei tempi per la discussione del disegno di legge n. 1248 (Decreto-legge n. 32, Sblocca cantieri) (10 ore, escluse dichiarazioni di voto) [[Relatori 1 h. Governo 1 h. Votazioni 1 h. Gruppi 7 ore, di cui: M5S 1 h. 40' FI-BP 1 h. 10' L-SP-PSd'Az 1 h. 8' PD 1 h. 4' FdI 42' Misto 39' Aut (SVP-PATT, UV) 35' Dissenzienti 5']] Ripartizione dei tempi per la discussione del disegno di legge n. 920-B (Concretezza delle azioni delle pubbliche amministrazioni) (5 ore, escluse dichiarazioni di voto) [[Relatori 1 h. Governo 30' Votazioni 30' Gruppi 3 ore, di cui: M5S 43' FI-BP 30' L-SP-PSd'Az 29' PD 28' FdI 18' Misto 17' Aut (SVP-PATT, UV) 15' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 35, Misure urgenti per il servizio sanitario della Regione Calabria) (7 ore, escluse dichiarazioni di voto) [[Relatori 1 h. Governo 30' Votazioni 30' Gruppi 5 ore, di cui: M5S 1 h. 12' FI-BP 50' L-SP-PSd'Az 49' PD 46' FdI 30' Misto 28' Aut (SVP-PATT, UV) 25' Dissenzienti 5']] Ripartizione dei tempi per la discussione sulle Comunicazioni del Presidente del Consiglio dei Ministri in vista del Consiglio europeo del 20 e 21 giugno 2019 (2 ore e 30 minuti, incluse dichiarazioni di voto) [[Governo 30' Gruppi 2 ore, di cui: M5S 29' FI-BP 20' L-SP-PSd'Az 20' PD 18' FdI 12' Misto 11' Aut (SVP-PATT, UV) 10' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 34, Crescita economica) (7 ore, escluse dichiarazioni di voto) [[Relatori 1 h. Governo 30' Votazioni 30' Gruppi 5 ore, di cui: M5S 1 h. 12' FI-BP 50' L-SP-PSd'Az 49' PD 46' FdI 30' Misto 28' Aut (SVP-PATT, UV) 25' Dissenzienti 5']] Ripartizione dei tempi per la discussione del disegno di legge n. 944 (Legge di delegazione europea 2018) e dei connessi Doc. LXXXVI, n. 2 e Doc. LXXXVII, n. 2 (Relazioni programmatica e consuntiva sulla partecipazione dell'Italia all'Unione europea) (7 ore, escluse dichiarazioni di voto) [[Relatori 1 h. Governo 30' Votazioni 30' Gruppi 5 ore, di cui: M5S 1 h. 12' FI-BP 50' L-SP-PSd'Az 49' PD 46' FdI 30' Misto 28' Aut (SVP-PATT, UV) 25' Dissenzienti 5']]
ParlaMint-IT_2019-05-28-LEG18-Sed-114.u6	Saluto a nome dell'Assemblea i docenti e gli studenti dell'Istituto di istruzione superiore di Sanluri Villamar, in provincia di Cagliari, che stanno assistendo ai nostri lavori. [[Applausi.]]
ParlaMint-IT_2019-05-28-LEG18-Sed-114.u7	[[Domando di parlare.]] [[PRESIDENTE. Ne ha facoltà.]] Signor Presidente, cinque giorni fa a Genova oltre 1.000 persone si sono radunate per protestare contro la manifestazione organizzata da CasaPound nel cuore del centro cittadino. Io stesso, avendo il mio ufficio proprio in tale zona, ho potuto vedere di persona i fatti accaduti: una parte dei manifestanti ha tentato di impedire con la violenza il comizio del predetto movimento di estrema destra, attaccando le Forze dell'ordine che presidiavano piazza Marsala. Negli scontri sono rimasti feriti due carabinieri, a cui va la mia solidarietà e il mio augurio di pronta guarigione. Nel censurare le violenze commesse a danno delle Forze dell'ordine e pur tenendo presente la situazione di tensione e pericolo venutasi a creare, devo tuttavia porre l'attenzione sulla reazione immotivatamente violenta che alcuni appartenenti alle Forze di polizia hanno posto in essere nei confronti del giornalista Stefano Origone. Com'è noto, il pestaggio a cui è stato sottoposto il predetto giornalista è oggetto di indagine da parte della procura genovese, la quale tuttavia sta incontrando difficoltà nell'individuazione degli agenti coinvolti nel fatto. Come già avvenuto ai tempi del G8 di Genova del 2001, il casco, la maschera antigas e la divisa rischiano di rendere indistinguibili i pochi agenti che hanno trasceso dai tanti che, con professionalità e dedizione, compiono il proprio dovere dosando la forza anche in frangenti di stress e pericolo. Per tale motivo auspico che anche in Italia, come già in altri 15 Paesi europei, venga finalmente data attuazione alla risoluzione del Parlamento europeo del 12 dicembre 2012 sui codici distintivi delle Forze dell'ordine. Chiedo al Governo di riferire su quali misure intenda introdurre per responsabilizzare e rendere identificabili gli agenti durante i particolari servizi di ordine pubblico e preannuncio il deposito di un'interrogazione in tal senso. [[Applausi dal Gruppo M5S.]]
ParlaMint-IT_2019-05-28-LEG18-Sed-114.u8	[[Domando di parlare.]] [[PRESIDENTE. Ne ha facoltà.]] Signor Presidente, alle 10,13 del 21 maggio Barletta è stata epicentro di un terremoto con magnitudo 3,7, profondo 30 chilometri. Data l'energia e la profondità, il terremoto è stato avvertito su una vasta area (circa 2.000 chilometri quadrati), con risentimenti fino al quarto e quinto grado della scala Mercalli, non generando però danni sensibili, ma solo tanta paura. Molto probabilmente si è riattivata una pericolosa struttura sismogenetica (faglia trascorrente destra est-ovest di Barletta). La storia sismica di Barletta non riporta terremoti catastrofici, ma non è per nulla tranquilla. Si evidenziano due forti eventi con epicentri locali, con magnitudo di 5,7 e 5,2, oltre a importanti risentimenti di terremoti vicini. Non è mio scopo spaventare, ma sono convinto che la conoscenza dei rischi sia basilare per evitare catastrofi in seguito a terremoti naturali o a fenomeni del tutto naturali. Dopo il sisma del 21 maggio, nella consapevolezza di un rischio ben maggiore, è opportuno convertire la paura in occasione di riflessione sulla necessità di difenderci dai terremoti. Nel momento del sisma possiamo difenderci con comportamenti idonei, ma per fare ciò occorre un'adeguata educazione al terremoto, esercitazioni frequenti di protezione civile e comunicazioni in tempo reale. Questo sisma, avvenuto in orario scolastico e di apertura degli uffici pubblici, può essere utilizzato come esercitazione reale, per analizzare le operazioni emergenziali attuate e per far sì che, in un possibile terremoto più forte, tutto funzioni al meglio. Ho perciò all'uopo sollecitato il Dipartimento di protezione civile, che ha prontamente accettato, promuovendo un'apposita riunione in prefettura. Tali eventi devono anche essere di sprone per un'azione governativa orientata alla prevenzione. Su tale fronte, purtroppo molto trascurato nel passato, il Governo del cambiamento è molto attivo: dai finanziamenti per la ricostruzione in zone colpite da terremoti alla microzonazione sismica, agli studi di vulnerabilità dell'edilizia scolastica, al sisma bonus. Tanto si può ancora fare per mitigare i grandi rischi naturali, a cominciare dalla conoscenza del territorio. A tal proposito, è auspicabile una maggior copertura di stazioni sismiche a mare, studi delle strutture sismogenetiche e dei modelli crostali di velocità di propagazione delle onde sismiche e il completamento della cartografia geologica. [[Applausi dal Gruppo M5S.]]
ParlaMint-IT_2019-05-28-LEG18-Sed-114.u9	[[Domando di parlare.]] [[PRESIDENTE. Ne ha facoltà.]] Signor Presidente, sette anni fa, il 29 maggio 2012, alle ore 9, la seconda scossa per intensità colpì l'Emilia. Fu una scossa di intensità 5,9 della scala Richter, ma risultò più devastante della prima del 20 maggio. Questa scossa colpì le persone mentre erano al lavoro o a scuola; alcuni sono morti per i crolli sul luogo di lavoro. Grande apprensione ci fu tra la popolazione, per il pensiero riguardo all'incolumità dei bambini e dei ragazzi nelle scuole. Ventisei furono le vittime, sotto i crolli o per malori causati dalle scosse nei diversi giorni dello sciame sismico. Fortunatamente, tutti gli studenti furono tratti in salvo incolumi. Il mio territorio di origine, i Comuni di Novi di Modena, Concordia sulla Secchia, San Possidonio, Mirandola, Medolla, Cavezzo e San Felice sul Panaro a tutt'oggi sono un luogo martoriato. Manca ancora moltissimo per completare la ricostruzione. Soltanto a Novi il 14 per cento delle famiglie, 234 nuclei, è ancora sfollato. Il commissario alla ricostruzione ha preferito privilegiare i Comuni con danni più lievi, che si trovano anche a 60-70 chilometri dagli epicentri, piuttosto che i Comuni più gravemente danneggiati. Così, dopo sette anni, ancora molte persone, nelle situazioni di disagio più grave, si trovano ancora fuori dalle loro abitazioni. Le loro aziende non sono state ricostruite, i luoghi storici delle comunità sono rimasti a tutt'oggi completamente inaccessibili. Vogliamo risposte dalla Regione Emilia-Romagna sulle tante pratiche che sono state ritardate e che non vanno avanti. La spiegazione ricevuta è che quelle complicate vengono accantonate a favore del disbrigo di quelle semplici, una motivazione che non ci soddisfa per nulla, anzi, ci ferisce ancor di più, nel recepire che chi ha più bisogno viene scientemente abbandonato da parte delle istituzioni, mentre chi ha danni più lievi viene favorito. Ancora abbiamo molte questioni su cui interrogarci e chiedere risposte, una di queste riguarda la possibile correlazione tra l'attività sismica nei nostri territori e l'attività di gestione degli idrocarburi nel nostro sottosuolo. Il 17 aprile Peter Styles, Presidente della Commissione ICHESE, avvertiva così la Regione Emilia-Romagna: «Ci sono molti esempi di sismicità indotta generata da attività sugli idrocarburi. Ho scritto in merito 60 pagine di appendice nel rapporto. Ciò è particolarmente vero in regioni come quella appenninica in cui gli impianti di petrolio e gas si trovano in aree sismicamente attive». Il testo era contenuto in una mail indirizzata alla Regione e pubblicata da «Report». Nel programma sono stati ripresi elementi inquietanti, quali fughe di notizie, ritardi e pressioni sulla commissione scientifica indipendente, una commissione che già cinque anni fa poneva dubbi ripresi dai quotidiani. Un servizio chiama in causa, tra le altre, la concessione Mirandola, o laboratorio Cavone, ossia l'area che interseca i Comuni di Novi di Modena, Concordia e San Possidonio, nella bassa modenese. Condivido la richiesta del Capogruppo regionale del MoVimento 5 Stelle Andrea Bertani, che ha domandato alla Regione Emilia-Romagna di fare chiarezza. A sette anni dalle scosse sismiche che hanno lacerato l'Emilia, i cittadini meritano risposte, le meritano soprattutto i parenti delle vittime, coloro che come alla Haemotronic hanno visto morire i propri cari sul posto di lavoro e adesso chiedono giustizia allo Stato. Lo Stato deve rispondere al presente appello. [[Applausi dal Gruppo M5S.]]
ParlaMint-IT_2019-05-28-LEG18-Sed-114.u10	[[Domando di parlare.]] [[PRESIDENTE. Ne ha facoltà.]] Signor Presidente, gentili colleghe e colleghi, saluto con grande soddisfazione, sicura che molti condividano questo sentimento, l'elezione della dottoressa Marianna Iovanni a sindaco di Venosa, uno dei risultati più incoraggianti delle elezioni comunali di domenica scorsa. Non lo dico solo da orgogliosa portavoce del MoVimento 5 Stelle. La Iovanni, infatti, è da qualche anno una dipendente del Ministero per i beni e le attività culturali.
ParlaMint-IT_2019-05-28-LEG18-Sed-114.u11	Mi scusi, senatrice, se la interrompo. Alla Presidenza risulta che lei sarebbe intervenuta sulla rinascita culturale di Venosa. È vero che gli interventi di fine seduta sono un po' a tema libero, però la pregherei di attenersi al tema indicato, altrimenti mi costringe a toglierle la parola.
ParlaMint-IT_2019-05-28-LEG18-Sed-114.u12	È quello l'argomento, Presidente. Come dicevo, la dottoressa Iovanni è da qualche anno una dipendente del Ministero per i beni e le attività culturali e il suo percorso lavorativo è simile a quello di tanti ottimi professionisti che, invece di trasferirsi all'estero o lasciare il Sud per Regioni che offrono maggiori opportunità, hanno deciso di restare nel proprio territorio e mettere a disposizione della comunità i loro molti talenti, spesso entrando nella pubblica amministrazione dalle porte di servizio, quasi le sole che questa apre loro, per farla brillare della luce che essi stessi emanano. Venosa riparte, grazie alla Iovanni e alla sua Giunta, dal suo straordinario patrimonio culturale, secondo soltanto a quello di Matera, come già dissi qualche mese fa in quest'Aula. Lo fa mettendo il proprio destino nelle mani di una donna che eccelle per qualità intellettuali e per competenza nel settore che oggettivamente dà alla città di Orazio le maggiori opportunità e le migliori prospettive di sviluppo sostenibile, fondamentale per una Regione che troppo spesso consegna il bene paesaggio ad affaristi senza scrupoli. Plaudo perciò alla lucidità con cui il Movimento e il ministro Bonisoli in particolare hanno sostenuto il percorso della Iovanni, riconoscendo il lei e nell'esperimento venosino - se posso chiamarlo così - un'esperienza esemplare da additare a modello a moltissimi borghi del Belpaese. È quasi fisiologico, però, che nello stesso Belpaese ad un passo in avanti ne corrisponda uno indietro. Mi riferisco alla recente selezione per i direttori dei musei statali, avvenuta adottando una procedura ai limiti dell'incostituzionalità, non a caso introdotta dal precedente Esecutivo, che sarebbe stato possibile - oltre che auspicabile - disapplicare. I docenti universitari «di chiara fama», come li vuole il bando, ai quali è stata affidata la selezione, sembrano infatti avere reso concreti i timori della vigilia: che merito e trasparenza, cioè, fossero sacrificati a logiche stantie. Ciò dimostra l'urgenza di superare quello strumento giuridico solo in apparenza corretto, ma troppo facilmente manipolabile ad libitum. Confido che i tentativi di interpretazione postuma del bando tesi a giustificare ad ogni costo decisioni della commissione per la Reggia di Caserta, che alla lettura degli atti sembrano essere indifendibili, possa lasciare il posto ad un'onesta riflessione critica. Confido che, partendo proprio dal MIBAC, questo Governo voglia assumersi l'onore e l'onere di fare finalmente del merito e della competenza valori cardine del sistema, allontanando finanche il sospetto di qualsivoglia opacità. [[Applausi dal Gruppo M5S.]]
ParlaMint-IT_2019-05-28-LEG18-Sed-114.u13	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2019-05-28-LEG18-Sed-114.u14	Il Senato tornerà a riunirsi in seduta pubblica domani, mercoledì 29 maggio, alle ore 15, con il seguente ordine del giorno: (Vedi ordine del giorno) La seduta è tolta (ore 16,56).
