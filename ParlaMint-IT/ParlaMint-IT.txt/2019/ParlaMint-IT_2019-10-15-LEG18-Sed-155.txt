ParlaMint-IT_2019-10-15-LEG18-Sed-155.u1	La seduta è aperta (ore 16,36). Si dia lettura del processo verbale. TOSATO, segretario, dà lettura del processo verbale della seduta del 10 ottobre. PRESIDENTE. Non essendovi osservazioni, il processo verbale è approvato.
ParlaMint-IT_2019-10-15-LEG18-Sed-155.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2019-10-15-LEG18-Sed-155.u3	Informo che, all'inizio della seduta, il Vice Presidente vicario del Gruppo MoVimento 5 Stelle ha fatto pervenire, ai sensi dell'articolo 113, comma 2, del Regolamento, la richiesta di votazione con procedimento elettronico per tutte le votazioni da effettuare nel corso della seduta.
ParlaMint-IT_2019-10-15-LEG18-Sed-155.u4	È presente in tribuna l'associazione Unite gareggiamo ovunque (UGO), una ONLUS di Padova. [[Applausi.]]
ParlaMint-IT_2019-10-15-LEG18-Sed-155.u5	Senatori, come sapete, ottobre è il mese internazionale per la prevenzione del tumore al seno. Nell'ambito di quello che universalmente viene definito il Mese rosa, saranno migliaia in tutto il mondo le iniziative organizzate da istituzioni e associazioni per promuovere e favorire i controlli e per finanziare la ricerca scientifica. Negli ultimi anni è in costante aumento il numero delle pazienti che riescono a sconfiggere la malattia grazie a diagnosi precoci accessibili ad una platea sempre più ampia e ai progressi delle cure. Nonostante questi grandi progressi, non possiamo assolutamente abbassare la guardia. È quindi fondamentale che ognuno in questa battaglia faccia la sua parte: anche il Senato, perché da questo pomeriggio la facciata di Palazzo Madama sarà illuminata di rosa, così come tanti altri importanti monumenti. [[Applausi.]] Un gesto simbolico, attraverso il quale il Senato della Repubblica darà il proprio supporto a tutti coloro che, quotidianamente, nella ricerca e nelle cure sono al fianco dei pazienti per rendere i tumori sempre più curabili. [[Applausi.]]
ParlaMint-IT_2019-10-15-LEG18-Sed-155.u6	Comunico che in data 14 ottobre 2019 è stato presentato il seguente disegno di legge: dal Presidente del Consiglio dei ministri e dal Ministro dell'ambiente e della tutela del territorio e del mare «Conversione in legge del decreto-legge 14 ottobre 2019, n. 111, recante misure urgenti per il rispetto degli obblighi previsti dalla direttiva 2008/50/CE sulla qualità dell'aria e proroga del termine di cui all'articolo 48, commi 11 e 13, del decreto-legge 17 ottobre 2016, n. 189, convertito, con modificazioni, dalla legge 15 dicembre 2016, n. 229» (1547).
ParlaMint-IT_2019-10-15-LEG18-Sed-155.u7	Ha facoltà di intervenire il Presidente della 10ᵃ Commissione permanente, senatore Girotto, per riferire sui lavori delle Commissioni riunite 10ᵃ e 11ᵃ.
ParlaMint-IT_2019-10-15-LEG18-Sed-155.u8	Signor Presidente, all'esito dell'istruttoria dei lavori in corso presso le Commissioni riunite 10ᵃ e 11ᵃ, riferisco che non è stato ancora concluso l'esame in sede referente del disegno di legge di conversione del decreto-legge n. 101 del 2019. In considerazione dell'andamento dei lavori, è realistico prevedere che le Commissioni riunite riescano a concludere l'esame del provvedimento in parola in tempo utile a consentirmi di riferire all'Assemblea nelle vesti di relatore per le ore 17 di domani.
ParlaMint-IT_2019-10-15-LEG18-Sed-155.u9	In relazione a quanto riferito dal senatore Girotto, sospendo la seduta, che riprenderà al termine dei lavori della Conferenza dei Capigruppo, che indìco da subito. (La seduta, sospesa alle ore 16,45, è ripresa alle ore 17,48).
ParlaMint-IT_2019-10-15-LEG18-Sed-155.u10	Comunico che la Conferenza dei Capigruppo ha approvato modifiche e integrazioni al calendario corrente. In apertura della seduta di domani, alle ore 9,30, sarà discussa la ratifica per l'adesione della Macedonia del Nord alla NATO. La votazione per l'elezione di un senatore Segretario, già calendarizzata per domani, avrà luogo in altra data. L'ordine del giorno di domani prevede inoltre, alle ore 10,30, le comunicazioni del Presidente del Consiglio dei ministri in vista del Consiglio europeo del 17 e 18 ottobre 2019 e, a partire dalle ore 17 fino alla sua conclusione, la discussione generale del decreto-legge di tutela lavoro e risoluzione crisi aziendali. La discussione degli emendamenti del decreto-legge avrà luogo a partire dalla seduta di giovedì, con inizio alle ore 9. Il voto finale è previsto intorno alle ore 14. Alle ore 15 si terrà il question time con i Ministri del lavoro, dell'istruzione e per la pubblica amministrazione. La settimana dal 21 al 25 ottobre resta riservata ai lavori delle Commissioni. I Capigruppo hanno altresì convenuto di posticipare ad altra data le elezioni delle cariche vacanti negli Uffici di Presidenza delle Commissioni. Il calendario della settimana dal 29 al 31 ottobre prevede la discussione del documento istitutivo di una Commissione monocamerale d'inchiesta sulla sicurezza e sullo sfruttamento del lavoro, le mozioni sull'istituzione di una Commissione straordinaria per il contrasto dei fenomeni di intolleranza, razzismo e antisemitismo, nonché il decreto-legge sul riordino dei Ministeri e lo svolgimento del sindacato ispettivo. Nel corso di tale settimana potranno essere rese comunicazioni del Ministro degli affari esteri sulla situazione in Siria.
ParlaMint-IT_2019-10-15-LEG18-Sed-155.u11	La Conferenza dei Presidenti dei Gruppi parlamentari, riunitasi oggi con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - la seguente integrazione al programma dei lavori del Senato per i mesi di settembre e ottobre 2019: - Disegno di legge n. 1362 - Ratifica ed esecuzione del Protocollo al Trattato del Nord Atlantico sull'adesione della Repubblica di Macedonia del Nord, fatto a Bruxelles il 6 febbraio 2019 (approvato dalla Camera dei deputati)
ParlaMint-IT_2019-10-15-LEG18-Sed-155.u12	Nel corso della stessa riunione, la Conferenza dei Presidenti dei Gruppi parlamentari ha altresì adottato - ai sensi dell'articolo 55 del Regolamento - modifiche e integrazioni al calendario corrente e il nuovo calendario dei lavori dell'Assemblea fino al 31 ottobre: [[Mercoledì 16 ottobre 9,30 - Disegno di legge n. 1362 - Ratifica adesione Macedonia del Nord alla NATO (approvato dalla Camera dei deputati) - Comunicazioni del Presidente del Consiglio dei Ministri in vista del Consiglio europeo del 17 e 18 ottobre 2019 (mercoledì 16, ore 10,30) - Disegno di legge n. 1476 - Decreto-legge n. 101, Tutela lavoro e risoluzione crisi aziendali (scade il 3 novembre) - Interrogazioni a risposta immediata, ai sensi dell'articolo 151- bis del Regolamento (giovedì 17, ore 15) Giovedì 17 " 9]] La settimana dal 21 al 25 ottobre sarà riservata ai lavori delle Commissioni. [[Martedì 29 ottobre 16,30-20 - Doc. XXII, n. 4 - Istituzione di una Commissione monocamerale d'inchiesta sulla sicurezza e sullo sfruttamento del lavoro (dalla sede redigente) - Mozioni sull'istituzione di una Commissione straordinaria per il contrasto dei fenomeni di intolleranza, razzismo, antisemitismo e istigazione all'odio e alla violenza - Disegno di legge n. 1493 - Decreto-legge n. 104, Riordino ministeri (scade il 20 novembre) - Sindacato ispettivo Mercoledì 30 " 9,30 Giovedì 31 " 9,30]] Il termine per la presentazione degli emendamenti al disegno di legge n. 1493 (Decreto-legge n. 104, Riordino ministeri) sarà stabilito in relazione ai lavori della Commissione. Il calendario della settimana potrà essere integrato con le comunicazioni del Ministro degli affari esteri sulla situazione in Siria. Ripartizione dei tempi per la discussione sulle comunicazioni del Presidente del Consiglio dei ministri in vista del Consiglio europeo del 17 e 18 ottobre 2019 (3 ore e 30 minuti, incluse dichiarazioni di voto) [[Governo 30' Gruppi 3 ore, di cui: M5S 41' FI-BP 29' L-SP-PSd'Az 28' PD 22' FdI 16' IV-PSI 15' Misto 15 Aut (SVP-PATT, UV) 14' Dissenzienti 5']] Ripartizione dei tempi per la discussione del disegno di legge n. 1476 (Decreto-legge n. 101, Tutela lavoro e risoluzione crisi aziendali) (10 ore, escluse dichiarazioni di voto) [[Relatore 1h Governo 1h Votazioni 1h Gruppi 7 ore, di cui: M5S 1h 36' FI-BP 1h 6' L-SP-PSd'Az 1h 4' PD 51' FdI 38' IV-PSI 37' Misto 36' Aut (SVP-PATT, UV) 32' Dissenzienti 5']] Ripartizione dei tempi per la discussione del disegno di legge n. 1493 (Decreto-legge n. 104, Riordino Ministeri) (10 ore, escluse dichiarazioni di voto) [[Relatore 1h Governo 1h Votazioni 1h Gruppi 7 ore, di cui: M5S 1h 36' FI-BP 1h 6' L-SP-PSd'Az 1h 4' PD 51' FdI 38' IV-PSI 37' Misto 36' Aut (SVP-PATT, UV) 32' Dissenzienti 5']]
ParlaMint-IT_2019-10-15-LEG18-Sed-155.u13	[[Domando di parlare.]] [[PRESIDENTE. Ne ha facoltà.]] Signor Presidente, Hevrin Khalaf aveva trentacinque anni, una giovane donna curda attivista dei diritti civili, da sempre impegnata dalla parte delle donne per la loro autonomia, libertà e per l'emancipazione e per sostenere i più deboli. Era la leader del Partito per il Futuro della Siria, stimata e apprezzata da tutta la comunità internazionale. Sabato scorso è stata bloccata con il suo autista mentre cercava di raggiungere Kobane ed è stata uccisa barbaramente per strada a pietrate, forse anche violentata. Ci sono video e foto che ritraggono il suo corpo a terra, il volto tra la polvere tumefatto. Nonostante il tentativo di Ankara di sottrarsi a ogni responsabilità, c'è il forte sospetto (e anche qualcosa di più) che gli autori dell'imboscata possano essere stati i miliziani legati proprio alla Turchia. In un contesto sempre più drammatico, in quella terra di nessuno che è diventata la regione a Nord e a Est della Siria, questa morte orrenda e violenta è un fatto insopportabile che non può non scuotere nel profondo tutte le coscienze. Una morte che ci riguarda, riguarda tutte le donne italiane ed europee, e riguarda tutta la nostra comunità. Riguarda anche noi, senatrici e senatori di questa Repubblica, perché è stata uccisa, violata, calpestata una donna che era un simbolo forte e autorevole della lotta per la libertà di tutti. Il simbolo di un popolo, che eroicamente ha combattuto contro l'ISIS, in una battaglia in cui le donne sono sempre state in prima fila per conquistare pace, libertà, giustizia, diritti umani, civili e sociali, cioè i nostri valori, quelli che definiscono la nostra identità, gli stessi su cui è fondata la nostra Europa. Proprio per questo dovremmo essere pronti a difenderli, ovunque questi diritti siano minacciati, senza ambiguità e senza esitazioni. Le donne curde di varie culture e fedi hanno lanciato un appello a tutte le donne e ai popoli del mondo per chiedere la fine dell'invasione e dell'occupazione della Turchia nella Siria del Nord e dell'Est e lo stop da parte dell'Europa alla vendita delle armi ad Ankara. Noi da che parte stiamo? Dalla parte di chi lotta per la libertà o di chi invade e occupa militarmente un territorio? Non basta dichiararsi contro questa guerra. Credo si debba seriamente agire. Noi dobbiamo agire fino in fondo e senza tentennamenti per sospendere la fornitura di armi, per sospendere e boicottare le merci turche; serve una moratoria totale sulle armi, servono sanzioni, un embargo e io penso che occorra anche valutare la forza di interposizione [[Applausi dai Gruppi PD, M5S, IV-PSI e Misto.]] Nello stesso tempo noi dobbiamo essere promotori per mandare aiuti e medicinali alle popolazioni colpite. In queste ore donne, uomini e bambini di ogni età sono vittime di massacri, bombardamenti violenze. Nel loro appello le donne curde parlano di madri prese di mira (e dico solo di mira per non dire altro) nei loro quartieri quando escono di casa per prendere il pane per le loro famiglie, dell'esplosione di una granata che ha ridotto a brandelli la gamba di Sara di sette anni e ucciso suo fratello Mohammed di dodici anni; di quartieri e chiese cristiane bombardate; di cristiani, i cui antenati erano sopravvissuti al genocidio del 1915, uccisi dall'esercito di Erdogan. Noi non possiamo accettarlo. Erdogan è passato in pochi giorni dalle menzogne al ricatto e noi per caso il prossimo anno andremo a giocare la finale di Champions League a Istanbul? No! Noi non possiamo fare questo, non possiamo essere a Istanbul. [[Applausi dai Gruppi PD, M5S, IV-PSI e Misto.]] Lo sappiamo che lo sport unisce popoli e culture differenti, ma non possiamo consentire di essere indifferenti a ciò che sta succedendo in Turchia e per mano di Erdogan, quindi noi non possiamo esserci. Oltre alla follia di continuare a vendere armi, come comunità internazionale non possiamo andare là ad omaggiare un uomo che fa ammazzare innocenti, che ordina l'esecuzione di una paladina dei diritti civili e delle libertà, che fa arrestare gli oppositori politici e sgancia bombe sui convogli di giornalisti per eliminare i testimoni di questo scempio. Noi davvero non possiamo accettare nessun ricatto; non possiamo accettare nemmeno quelli che lui ci fa perché usa i profughi per spaventarci e minaccia di fare invadere l'Europa dai terroristi. [[Applausi dai Gruppi PD, M5S, IV-PSI e Misto.]] Non accettiamo assolutamente questi ricatti. Mi rivolgo a tutto il Parlamento a tutte le forze politiche per dire che in una situazione come questa dobbiamo essere e dimostrare di essere un Paese unito che combatte insieme per i valori che ci uniscono tutti su questo terreno [[Applausi dai Gruppi PD, M5S, IV-PSI e Misto.]] Per questo diventa assolutamente importante lasciar perdere le dispute, le sottolineature delle nostre differenze, perché in questo caso dobbiamo procedere insieme e chiedere all'Europa un intervento assolutamente certo e tempestivo. Noi lo dobbiamo non solo per quello che significa quel popolo, per quelle donne, per quegli uomini e per quei bambini; in gioco c'è la nostra identità, il nostro oggi, il nostro futuro. Spero che su questo troveremo le parole giuste e che in quest'Aula si compiano delle scelte per essere tutti insieme coerenti e uniti [[Applausi dai Gruppi PD, M5S, L-SP-PSd'Az, IV-PSI e Misto. Congratulazioni.]]
ParlaMint-IT_2019-10-15-LEG18-Sed-155.u14	[[Domando di parlare.]] [[PRESIDENTE. Ne ha facoltà.]] Il 12 ottobre Hevrin Khalaf è stata uccisa, aveva trentacinque anni quando è morta. Ingegnere civile, è stata una politica curda con cittadinanza siriana che si batteva per i diritti delle donne nella regione e per la coesistenza pacifica tra curdi, cristiano-siriaci e arabi. La sua morte non ha ancora mandanti certi; di certo, però, è morta in un agguato ad opera di un branco di 12 uomini in divisa che hanno fatto scempio del suo corpo e che forse prima di ucciderla l'hanno stuprata. Hevrin era nota per le sue capacità diplomatiche riconosciute a livello internazionale. Il dialogo e l'emancipazione delle donne in Siria erano rappresentate dal suo volto, proprio per questo era ritenuta una pericolosa miscredente. Onorare la vita di una donna che è morta perché credeva nei diritti delle donne e dei deboli fra i più deboli non ha bisogno di parole, ma di azioni concrete [[Applausi dal Gruppo L-SP-PSd'Az]] Difendere quei diritti significa difendere i diritti di tutti. Questo faceva Hevrin e per questo è stata uccisa. Questo accade ad un passo da noi e se noi oggi accettiamo tutta questa barbarie rimanendo indifferenti, viene da chiederci a cosa serve l'Europa. L'Europa, quindi, si svegli e si svegli anche l'Italia. Serri i ranghi e faccia fronte comune attivando gli strumenti che ha a disposizione; blocchi tutti i finanziamenti alla Turchia che ha invaso il popolo curdo. [[Applausi dal Gruppo L-SP-PSd'Az]] Alla luce di un gesto puramente colonialista, che odora di sangue e piombo, oggi è ancora più evidente che la Turchia non può entrare e non deve entrare in Europa. [[Applausi dal Gruppo L-SP-PSd'Az]] Il suo ingresso in Europa, e la mancanza di reazione da parte dell'Unione stessa, esaurirebbe l'ultimo filo di voce delle minoranze e dei diritti delle donne che Hevrin Khalaf ha voluto portare all'orecchio del mondo rimettendoci la vita. Questo glielo dobbiamo. Lo dobbiamo a lei e a tutte le minoranze oppresse. Se l'intento di questa Assemblea avrà questi contenuti, la Lega sarà la prima forza che gli darà sostegno. [[Applausi dai Gruppi L-SP-PSd'Az e M5S.]]
ParlaMint-IT_2019-10-15-LEG18-Sed-155.u15	[[Domando di parlare.]] [[PRESIDENTE. Ne ha facoltà.]] Signor Presidente, stiamo seguendo con molta apprensione ciò che sta succedendo al confine tra la Siria e la Turchia. Ci stiamo tutti chiedendo se questa guerra possa dare nuovo impulso alla propaganda islamista. È una preoccupazione seria, come evidenziato anche dalle colleghe che mi hanno preceduta, che viene alimentata anche dalla ripresa di una forte instabilità, con l'acuirsi di un conflitto armato che vede già un cambio di alleanze molto profondo all'interno di quello scenario, visto il ritiro delle truppe statunitensi. Le notizie che ci giungono ci mostrano davvero la rappresentazione di una violazione della legalità internazionale ma, soprattutto, una barbarie, una violenza inaudita, un vero massacro nei confronti delle popolazioni civili, dei tanti bambini, donne e uomini, una concreta minaccia all'equilibrio e alla pace nel mondo e anche una concreta minaccia alla sicurezza dei nostri cittadini. Il fatto che siano già scappati molti terroristi detenuti all'interno dei campi siriani sotto il controllo curdo non può essere un elemento che possa essere in alcun modo sottovalutato. Sappiamo che in quei campi erano presenti circa 11.000 terroristi, di circa 50 nazionalità diverse, probabilmente spalleggiati dalle truppe turche, almeno alcuni di questi: quelli che hanno compiuto l'assassinio di Hevrin Khalaf, attivista per i diritti delle donne, segretaria generale del Partito per il Futuro della Siria, strenua attivista per la convivenza pacifica tra curdi, siriani e turchi. Nel video dell'orrore che ritrae la sua morte, una voce fuori campo sentenzia: «Così muoiono i maiali». Vorrei ricordare realmente quello che sta succedendo, pensando anche a queste frasi, non solo ai video e alla violenza che davvero possiamo immaginare. Vorrei ricordare in questo Parlamento le tante donne curde che sono in questo momento in prima linea a difendere i diritti civili e umani e che hanno il coraggio di essere lì a lottare insieme ai loro uomini e a difendere i propri bambini e le proprie famiglie. Hevrin è stata trucidata per le sue idee, un simbolo da colpire per quel nazionalismo esasperato che si alimenta dell'aggressione nei confronti di una minoranza per rafforzare le sue bandiere. Non dobbiamo sottovalutare la minaccia, sempre costante, di un'ideologia quale è quella del nazionalismo, sia esso di natura laica o islamista, perché è la stessa che ha fondato anche lo Stato islamico. Ed è questo il principale punto di preoccupazione sul quale il nostro Paese deve intervenire. È, quindi, compito della politica e delle istituzioni intervenire con tutti i mezzi che possano essere utili per fronteggiare una situazione così difficile e drammatica nelle zone oggetto del conflitto. Dobbiamo interrompere la fornitura di armi; dobbiamo farlo non solo come Europa, nonostante l'opposizione della Gran Bretagna e la resistenza di Ungheria e Bulgaria, ma innanzitutto come Governo italiano, sulla scia di quanto hanno già fatto la Francia, la Germania, l'Olanda, la Svezia e la Finlandia. Vogliamo che un'altra importante istituzione del calcio europeo, quale è la UEFA, si prenda carico della decisione di non far disputare a Istanbul la prossima finale di Champions League, la più importante competizione per i club in Europa, che si disputerà proprio in terra turca il prossimo 30 maggio. Noi non chiediamo di valutare, come ha detto in qualche modo il Ministro per le politiche giovanili e lo sport, se sia opportuno o meno mantenere la finale a Istanbul; noi chiediamo esplicitamente che quella finale si giochi altrove. [[Applausi dai Gruppi IV-PSI, L-SP-PSd'Az e PD]] Quella competizione porterà un giro di affari di circa 50 milioni di euro. Signor Presidente, chiediamo che questo Governo della Turchia non possa beneficiare di questa opportunità. Noi non siamo e non saremo mai dalla parte della Turchia governata da Erdogan, ma saremo sempre dalla parte della Turchia democratica e faremo di tutto affinché il Parlamento possa intervenire in tal senso. [[Applausi dai Gruppi IV-PSI e PD.]]
ParlaMint-IT_2019-10-15-LEG18-Sed-155.u16	Saluto a nome dell'Assemblea i docenti e gli studenti dell'Istituto comprensivo «Alessio Simmaco Mazzocchi», di Santa Maria Capua Vetere, in provincia di Caserta, che stanno assistendo ai nostri lavori. [[Applausi.]]
ParlaMint-IT_2019-10-15-LEG18-Sed-155.u17	[[Domando di parlare.]] [[PRESIDENTE. Ne ha facoltà.]] Signor Presidente, il Gruppo Forza Italia si associa alle parole di grave preoccupazione per l'intera azione avviata dalla Turchia nel territorio siriano, nell'area abitata e controllata dai curdi e, in particolare, per un episodio che quasi ne simboleggia l'aspetto particolarmente bruciante. Mi riferisco all'uccisione di Hevrin Khalaf, che è una donna che si è battuta non soltanto per i diritti delle donne in quell'area - cosa certo assai più difficile di chi fa la stessa cosa, per esempio, in Europa occidentale - ma si è anche battuta per la pacifica convivenza tra le diverse comunità (tra musulmani, cristiani e le altre etnie presenti da tempo antichissimo in quell'area). È anche per questo che è stata uccisa. Ancora non è chiaro chi sia stato ad ucciderla, ma è chiaro che il quadro è quello dell'attacco turco. Probabilmente si tratta di milizie jihadiste in qualche modo collegate alle forze turche. Ciò consente di dare un volto alle vittime di questa azione, che però ne sta facendo ben altre. Tra queste c'è il tentativo di pacificare un'area che già ha tanto sofferto per la guerra che da anni va avanti in Siria. Noi lo chiederemo anche domani in modo formale in occasione delle comunicazioni del Presidente del Consiglio in vista del Consiglio europeo, ma chiediamo e chiederemo che l'Italia prema per avere una posizione decisa e forte dell'Unione europea nei confronti della Turchia. Bisogna pensare, come minimo, a delle sanzioni, che però ovviamente nell'immediato saranno ben poco efficaci perché le forze turche hanno tutto ciò di cui necessitano. Se sarà necessario e opportuno - verosimilmente lo sarà - bisognerà mettere in campo altre iniziative. Pertanto, l'Unione europea deve riuscire a trovare un accordo. Naturalmente siamo anche d'accordo - e ci sono già state da parte nostra delle dichiarazioni pubbliche in questo senso - sul fatto che bisogna attivarsi, pur sapendo che l'ordinamento sportivo ha la sua indipendenza, al fine di chiedere agli organismi italiani che rappresentano l'Italia in seno all'UEFA di spostare, in ogni caso e qualunque cosa possa accadere nei prossimi mesi, la sede della finale di Champions League, che attualmente è prevista a Istanbul. È chiaro che non è accettabile, neanche ora per allora (e nemmeno quando arriverà quella data, per la quale ci vogliono alcuni mesi) che una festa dello sport sia celebrata in un Paese che purtroppo in questi giorni, dopo aver dato in passato segnali diversi che facevano sperare in un ben altro orientamento da parte del cammino della Repubblica turca, sta dando segnali di disprezzo per i diritti e per le convenzioni internazionali, in particolare nei confronti di quel popolo curdo che ha tanto patito nel corso dei secoli e che si è particolarmente distinto, con i suoi uomini e con le sue donne combattenti, nel contrastare il mostro costituito da Daesh e dall'ISIS, che hanno provocato tanti lutti e distruzioni (non soltanto in Siria, ma anche in Iraq) e che aspira ad estendersi. Ci uniamo pertanto alle parole che commemorano e che sostengono la memoria e soprattutto il messaggio, il lavoro e l'opera di Hevrin Khalaf. [[Applausi dal Gruppo FI-BP.]]
ParlaMint-IT_2019-10-15-LEG18-Sed-155.u18	[[Domando di parlare.]] [[PRESIDENTE. Ne ha facoltà.]] Signor Presidente, il barbaro assassinio di Hevrin Khalaf, donna libera e impegnata per i diritti delle donne e per la pacifica convivenza di culture e religioni diverse, ci lascia sgomenti, ma non sorpresi. Le donne infatti pagano sempre il prezzo più alto nei conflitti; ma, soprattutto, le donne libere e impegnate per le cause dell'uguaglianza e i diritti delle donne e delle minoranze spaventano ancora, perché la loro stessa esistenza rappresenta una minaccia intollerabile per tutti i fondamentalismi, in ogni tempo e in ogni luogo. Il barbaro assassinio di Hevrin, infatti, ricorda l'assassinio della filosofa alessandrina Ipazia, avvenuto nel 415 dell'era volgare. Secoli sono trascorsi da allora e questi secoli non devono essere trascorsi invano. Oggi non è possibile restare inerti di fronte a questo tipo di barbare minacce. Auspichiamo dunque una forte presa di posizione di tutta la comunità internazionale verso chi si crede al di sopra dei trattati di alleanza stretti e dei patti siglati. La deriva fondamentalista in Turchia deve essere riconosciuta senza alcun tipo di ipocrisia e fermamente respinta dall'Italia, dall'Europa e da tutta la comunità internazionale. [[Applausi.]]
ParlaMint-IT_2019-10-15-LEG18-Sed-155.u19	[[Domando di parlare.]] [[PRESIDENTE. Ne ha facoltà.]] Signor Presidente, già nella scorsa settimana avevamo avuto modo di intervenire in quest'Aula per richiamare l'attenzione dei colleghi e del Governo su quello che stava accadendo a seguito dell'attacco della Turchia nei confronti dei curdi. Tutto quello che sta accadendo e che continua ad accadere è sempre più terribile in questi giorni e in queste ore. Di fronte a questa escalation noi siamo sgomenti e inorriditi, soprattutto pensando a quello che è successo, cioè all'uccisione barbara e senza pietà di una paladina dei diritti delle donne come è stata Hevrin Khalaf, che ha rappresentato, nel corso della sua giovane vita e della sua militanza, la battaglia per questi diritti. Osserviamo l'accanimento della Turchia, dell'ISIS e di tutte le milizie jihadiste, che sono filoturche. È inutile che continuiamo a girarci intorno: in tutto questo tempo i curdi in prima persona hanno difeso non solo se stessi, ma anche noi, e hanno largamente contribuito a sconfiggere Daesh e l'ISIS. Non dobbiamo dimenticare che la Turchia ha sempre fatto arrivare, attraverso il confine, aiuto alle milizie jihadiste. Questo si sta confermando anche con tutto quello che sta accadendo in queste ore. L'assassinio di Hevrin Khalaf e le modalità con cui è avvenuto ci dicono che l'odio più grande, come è ed è stato quello dell'ISIS, è nei confronti delle donne. Questo è l'elemento fondamentale: l'odio verso i curdi e contro le combattenti curde. L'odio perché vogliono chiudere quell'esperienza; un'esperienza incredibile. Lì, in quell'enclave, hanno costruito un'esperienza democratica in cui ci sono due presidenti, un uomo e una donna. Uno dei terreni democratici più avanzati anche rispetto a quello che accade nei nostri Paesi. L'hanno voluta uccidere in modo così barbaro e violentarla proprio per marcare il disprezzo verso questo percorso, verso questa grande affermazione di diritti perché sanno perfettamente che quando ci sarà un vero e proprio movimento di emancipazione e di affermazione dei diritti delle donne, non ci sarà più spazio per i fondamentalismi; non ci sarà più spazio per tutto il terribile integralismo islamico. Non ci sarà più spazio per operazioni autoritarie. Per tali ragioni dobbiamo essere lì, non dobbiamo avere dubbi. Dobbiamo essere lì per difendere i curdi e per fare in modo che la Turchia non solo sia sanzionata, ma ci sia una voce unica dell'Europa. Dico anche con chiarezza al Ministro che noi non ci accontentiamo di un decreto ministeriale che solo per il futuro vieti la vendita delle armi alla Turchia. Bisogna bloccare tutte le commesse che sono al momento in corso. Ed inoltre rappresenterebbe uno schiaffo per tutti, per lo sport libero e democratico, che si celebrasse ad Istanbul la finale della Champions League. Ed io ritengo che l'Italia, come Paese, e l'Assemblea del Senato, con le sue donne, le sue senatrici, non solo debbano avanzare una richiesta unanime affinché ciò non avvenga, ma abbiano anche un dovere morale in tal senso. Le donne hanno combattuto per noi, sono morte in prima fila e questo martirio continua ancora oggi. [[Applausi dai Gruppi Misto-LeU, M5S,L-SP-PSd'Az,PD e IV-PSI.]]
ParlaMint-IT_2019-10-15-LEG18-Sed-155.u20	[[Domando di parlare.]] [[PRESIDENTE. Ne ha facoltà.]] Signor Presidente, alcuni fatti e alcune notizie di oggi che riguardano una vicenda molto articolata. Il Vice Presidente della Generalitat, la Presidente del Parlament, Ministri vari e responsabili delle associazioni indipendentiste della società civile della Spagna e della Catalogna, sono stati giudicati colpevoli, con pene che vanno dai nove ai tredici anni. Pene particolarmente gravi che rispetto ad un ordinamento come quello italiano sarebbero ascrivibili quasi tutte per gravi reati di sangue. Non è però ancora finita. I politici secessionisti riparati all'estero saranno inseguiti da un mandato di cattura internazionale. Una questione, quella catalana, che non può e non deve lasciare indifferente tutta la comunità internazionale. [[Applausi dal Gruppo L-SP-PSd'Az]] In particolare non deve lasciare indifferente l'Europa. Sono ancora vivide, troppo vivide, le immagini di azioni di polizia in occasione delle celebrazioni del voto. Sono immagini che pesano su tutti; pesano su chi crede che vi sia stato un legittimo percorso e su chi è di contrario avviso. Comunque pesano. È una vicenda controversa e spinosa che vede toccare principi fondamentali di tutte le società civili. Attraverso il significato di referendum, attraverso il significato della sovranità popolare, attraverso il significato di quella che è la sovranità in senso stretto e dell'unità nazionale. Passa attraverso la contemperazione di interessi e principi, che riguardano gli stessi processi identitari. La risoluzione della vicenda non passa però attraverso l'uso della forza, ma nemmeno attraverso le sentenze che così non faranno che alimentare ancor più astio e contrasti all'interno della società. La soluzione passa attraverso un forte dialogo politico istituzionale e attraverso una partecipazione attiva della comunità internazionale, nel rispetto di tutti e nel rispetto di principi che dovrebbero valere per tutta l'Europa. La Carta delle Nazioni Unite recita che occorre sviluppare tra le Nazioni relazioni amichevoli, fondate sul rispetto, sul principio dell'eguaglianza dei diritti e dell'autodeterminazione dei popoli. [[Applausi dal Gruppo L-SP-PSd'Az]] In tutto questo, quindi, l'Europa deve esserci. Non deve esserci soltanto nelle questioni economiche, non deve esserci soltanto quando si deve parlare di spread. L'Europa deve esserci. Quella della Catalogna è sicuramente una partita a scacchi forse troppo lunga, troppo complicata e forse anche mal giocata. [[Applausi dal Gruppo L-SP-PSd'Az.]]
ParlaMint-IT_2019-10-15-LEG18-Sed-155.u21	[[Domando di parlare.]] [[PRESIDENTE. Ne ha facoltà.]] Signor Presidente, vorrei intervenire, a nome del Gruppo Fratelli d'Italia, nel dibattito aperto in precedenza in merito alla gravissima aggressione che l'esercito turco, su mandato del presidente Erdogan, sta realizzando in queste ore nel territorio della Siria contro il popolo curdo e, in generale, contro il popolo siriano. Di questo argomento sicuramente ci sarà occasione di parlare anche domani, dato che sarà presente il presidente del Consiglio Conte che renderà una informativa in merito al Consiglio europeo che si svolgerà questa settimana e che dovrà affrontare questioni importanti anche inerenti la politica estera dell'Europa. Su questo argomento siamo stati netti sin dall'inizio nel condannare assolutamente l'invasione turca e nel chiedere che l'Italia, l'Unione europea e le Nazioni Unite agiscano insieme, nella maniera più netta possibile. In particolare abbiamo chiesto che siano realizzate sanzioni selettive nei confronti del presidente Erdogan, dei Ministri, dei generali coinvolti e dei loro familiari, perché la comunità internazionale può emanare sanzioni che colpiscano coloro che hanno dato azione alla repressione e all'eccidio nel territorio siriano. Le sanzioni nei confronti delle persone, cioè dei criminali, sono sanzioni che colpiscono veramente a fondo e che spesso ottengono i risultati che si propongono. Abbiamo chiesto che l'Italia si attivi in Europa affinché quest'ultima sospenda ogni aiuto alla Turchia, anche quelli concessi per sostenere i profughi siriani che sono nel territorio turco, e che cancelli ogni processo di adesione della Turchia. La cancellazione del processo di adesione, a differenza della sospensione, provoca infatti conseguenze immediate anche per quanto riguarda le risorse destinate alla Turchia proprio perché è in corso il processo di adesione all'Unione. Si potrebbe proporre di utilizzare meglio quelle stesse risorse, per tutelare il confine europeo e magari aiutare direttamente quelle popolazioni martoriate, piuttosto che lasciare che finiscano nelle mani di chi realizza crimini contro l'umanità perché di crimini contro l'umanità si tratta. Per questo siamo convinti che l'Italia possa finalmente agire in maniera unitaria ed è utile che tutte le forze politiche si pronuncino nella stessa direzione in queste ore affinché l'Italia e l'Europa reagiscano a questo eccidio. Sarebbe grave che la città martire di Kobane e il popolo curdo che tanto ha lottato contro l'ISIS, sia vittima di coloro che hanno di fatto sempre aiutato l'ISIS. Sappiamo tutti che la Turchia è stata un'autostrada del terrore, che per lungo tempo ha consentito ai terroristi dell'ISIS di agire dal proprio territorio, in Siria e non soltanto. La minaccia di scatenare una bomba demografica contro l'Europa, costringendo i profughi siriani a dirigersi verso i confini europei, sottintende una minaccia ben più grave: quella di realizzare, attraverso questa massa di profughi, autostrade del terrore tramite le quali i miliziani dell'ISIS - che stanno fuggendo dalle carceri dov'erano stati rinchiusi dai miliziani curdi - possano giungere in Europa per colpirla. A questa minaccia non si può che rispondere nel modo più fermo, condannando non la Turchia, ma il Governo di Erdogan e le sue azioni criminali. [[Applausi dal Gruppo FdI.]]
ParlaMint-IT_2019-10-15-LEG18-Sed-155.u22	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, giorni fa la trasmissione della Rai «Presa diretta» ha testimoniato in maniera incontrovertibile - purtroppo ancora una volta - lo stato della sanità in Calabria e le difficoltà in cui si imbattono tutti i medici e gli operatori sanitari che giornalmente operano nelle strutture calabresi e soprattutto tutti i disagi che devono sopportare i malati di quella Regione. Purtroppo siamo commissariati dal 2009, con un piano di rientro che ci impedisce di lavorare in autonomia. Questi dieci anni sono stati per la Calabria una sciagura, perché, mentre i commissari e i Ministeri vigilanti tagliavano i fondi in maniera ragionieristica, bloccavano le assunzioni e si preoccupavano solo di far quadrare i conti (senza neppure riuscirci), gli ospedali si svuotavano di medici e infermieri, le strutture cadevano a pezzi e l'emigrazione sanitaria continuava ad aumentare a dismisura, facendo lievitare tutti quei costi che il piano di rientro in teoria avrebbe dovuto ridurre. Siamo di fronte a un paradosso, consumatosi purtroppo sulla pelle dei pazienti e di migliaia e migliaia di calabresi, che ancora oggi purtroppo sono costretti ad emigrare per potersi curare. Proprio per questo, qualche giorno fa, ho colto con favore le parole del Ministro, il quale ha detto che bisogna assolutamente rivisitare il commissariamento della sanità, cosa che mi auguro possa avvenire nel più breve tempo possibile. Purtroppo però il problema della Calabria non è solo il commissariamento, ma anche lo sciagurato decreto Calabria che il vecchio Governo ha approvato qualche mese fa a Reggio Calabria, durante un Consiglio dei ministri fatto ad hoc, dal quale è uscito trionfante, annunciando quel testo, che non è altro che l'ennesima rovina per la Calabria. A tale proposito, con il collega Siclari e la collega Caligiuri abbiamo presentato un'interrogazione al Ministro della sanità, proprio per sapere cosa vuole fare di questo decreto-legge Calabria. Mi auguro che il nuovo Ministro possa affrontare nel più breve tempo possibile la disastrosa situazione che per l'ennesima volta - lo ribadisco - è venuta fuori dalla trasmissione «Presa diretta» e possa sbloccare tutte le centinaia di assunzioni che servono in Calabria [[Applausi dal Gruppo FI-BP]] , perché lo impongono il diritto alla salute, costituzionalmente garantito, e il buonsenso e lo chiedono migliaia e migliaia di pazienti, che reclamano semplicemente servizi e cure dignitose. [[Applausi dal Gruppo FI-BP.]]
ParlaMint-IT_2019-10-15-LEG18-Sed-155.u23	Saluto a nome dell'Assemblea gli studenti e i docenti dell'Istituto superiore «Guglielmo Marconi» di Giugliano in Campania, in provincia di Napoli, che stanno assistendo ai nostri lavori. [[Applausi.]]
ParlaMint-IT_2019-10-15-LEG18-Sed-155.u24	[[Domando di parlare.]] [[PRESIDENTE. Ne ha facoltà.]] Signor Presidente, ho chiesto di intervenire perché vorrei denunciare un nuovo, vergognoso atto di intimidazione nei confronti dei nostri ricercatori. In questo caso si tratta del professore Luciano Fadiga, neurofisiologo dell'università di Ferrara, che questa mattina, andando nei suoi laboratori (lui è uno degli scopritori dei neuroni specchio), si è trovato delle scritte sui muri in cui viene definito assassino, per via della sua attività di ricerca che implica sperimentazione animale. Sui muri dell'università di Ferrara ci sono scritte inneggianti a bruciare i laboratori nel nome del benessere animale. Questa azione ricorda quella che è successa solo poche settimane fa ad altri ricercatori, al professor Marco Tamietto dell'università di Torino e a Luca Bonini dell'università di Parma, i quali sono stati autorizzati e finanziati per la loro idea e le loro progettualità; lavorano nell'ambito delle regole, ovviamente, e lavorano nell'ambito della legge; studiano per noi, sperimentano per noi nel contesto di progetti che si prendono cura anche dell'eticità, non solo della sperimentazione in generale, ma anche della sperimentazione animale. Credo davvero che abbiamo la responsabilità politica di difendere la ricerca dei nostri studiosi, di difendere i diritti dei malati da chi vorrebbe fermare la ricerca e vedere i nostri laboratori bruciare. Noi vogliamo che i nostri studiosi restino in Italia a ricercare e studiare per noi; possiamo farlo come legislatori, possiamo davvero farlo in concreto contro ogni retorica adeguando la nostra legislazione alla direttiva europea sulla sperimentazione animale, una direttiva nata dopo un lungo lavoro. Intorno a quel tavolo per anni ci sono stati tutti gli stakeholder ed hanno elaborato una direttiva - da noi ancora non recepita in pieno - che rispetta l'eticità della ricerca e dei suoi obiettivi e che fa sì che non un ratto in più, ma neanche uno in meno, venga utilizzato nelle ricerche dei nostri studiosi per consegnare al mondo un risultato in più, un avanzamento verso una determinata cura. [[Applausi dai Gruppi PD e IV-PSI.]]
ParlaMint-IT_2019-10-15-LEG18-Sed-155.u25	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2019-10-15-LEG18-Sed-155.u26	Il Senato tornerà a riunirsi in seduta pubblica domani, mercoledì 16 ottobre, alle ore 9,30, con il seguente ordine del giorno: (Vedi ordine del giorno) La seduta è tolta (ore 18,31).
