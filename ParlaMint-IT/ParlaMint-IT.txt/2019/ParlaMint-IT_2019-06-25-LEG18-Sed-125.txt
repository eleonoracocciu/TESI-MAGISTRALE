ParlaMint-IT_2019-06-25-LEG18-Sed-125.u1	La seduta è aperta (ore 16,32). Si dia lettura del processo verbale. GIRO, segretario, dà lettura del processo verbale della seduta del 20 giugno. PRESIDENTE. Non essendovi osservazioni, il processo verbale è approvato.
ParlaMint-IT_2019-06-25-LEG18-Sed-125.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna. Onorevoli colleghi, approfitto dell'occasione per formulare a nome di tutti noi un augurio al senatore Matteo Mantero, che il 12 giugno è diventato padre di un bimbo di nome Luca. [[Applausi.]]
ParlaMint-IT_2019-06-25-LEG18-Sed-125.u3	Comunico che in data 21 giugno 2019 è stato trasmesso dalla Camera dei deputati il seguente disegno di legge: «Conversione in legge, con modificazioni, del decreto-legge 30 aprile 2019, n. 34, recante misure urgenti di crescita economica e per la risoluzione di specifiche situazioni di crisi» (1354).
ParlaMint-IT_2019-06-25-LEG18-Sed-125.u4	La Conferenza dei Capigruppo ha approvato modifiche al calendario corrente e il nuovo calendario dei lavori dell'Assemblea fino al 25 luglio. Il pomeriggio di oggi e la mattina di domani saranno dedicati ai lavori delle Commissioni riunite finanze e tesoro e industria, commercio, turismo sul decreto-legge crescita economica, in scadenza sabato 29 giugno. La discussione in Assemblea del provvedimento avrà inizio nel pomeriggio di domani, dopo la discussione sulle proposte di questione pregiudiziale, presentate ai sensi dell'articolo 78, comma 3, del Regolamento, che avrà luogo alle ore 16. La seduta di domani terminerà alle ore 21. Sono previste inoltre sedute senza orario di chiusura giovedì 27 e, se necessario, venerdì 28. La votazione per l'elezione di due componenti del Collegio del Garante per la protezione dei dati personali, già in calendario per domani alle ore 9,30, è differita ad altra data da concordarsi con la Camera dei deputati. Il question time già previsto per il pomeriggio di giovedì 27 non avrà luogo. La settimana dal 1° al 5 luglio sarà dedicata prevalentemente ai lavori delle Commissioni. L'Assemblea si riunirà martedì 2 luglio, alle ore 16,30, per comunicazioni del Presidente sulla composizione del Senato a seguito delle elezioni al Parlamento europeo. Informo infatti che, con lettere rispettivamente del 20 e 25 giugno scorso, i senatori Bonfrisco e Stancanelli hanno dichiarato, a seguito della elezione al Parlamento europeo, di optare per il ruolo di parlamentare europeo. Tale opzione comporta la cessazione dal mandato di senatori. Trattandosi di casi di incompatibilità ai sensi dell'articolo 5- bis della legge 24 gennaio 1979, n. 18, l'Assemblea non potrà che prenderne atto, a decorrere dal 2 luglio 2019, data della prima seduta del Parlamento europeo. Nella settimana dal 9 all'11 luglio saranno discussi i seguenti provvedimenti: risoluzione delle Commissioni riunite affari esteri e difesa sulla partecipazione dell'Italia alle missioni internazionali; comunicazioni del Presidente, ai sensi dell'articolo 126- bis, comma 2- bis, del Regolamento, sul disegno di legge collegato alla manovra di finanza pubblica concernente deleghe in materia di spettacolo; legge di delegazione europea 2018 e connesse relazioni sulla partecipazione dell'Italia all'Unione europea, ove concluse dalla Commissione; ratifiche di accordi internazionali definite dalla Commissione affari esteri; ove conclusi dalle Commissioni: seconda deliberazione sul disegno di legge costituzionale in materia di riduzione del numero dei parlamentari; disegno di legge costituzionale in materia di iniziativa legislativa popolare e di referendum e, dalla sede redigente, disegno di legge sulla tutela delle vittime di violenza di genere; documenti definiti dalla Giunta delle elezioni e delle immunità parlamentari in tema di verifica dei poteri. La settimana dal 15 al 19 luglio sarà riservata ai lavori delle Commissioni. Nella settimana dal 23 al 25 luglio saranno discussi, ove conclusi dalle Commissioni, i disegni di legge su salario minimo orario, sulla videosorveglianza e sul distacco di Comuni dalla Regione Marche alla Regione Emilia-Romagna, nonché, ove trasmesso in tempo utile dalla Camera dei deputati, il decreto-legge in materia di ordine e sicurezza pubblica. Nelle giornate di giovedì 11 e giovedì 25 luglio, alle ore 15, si terrà il question time. La Conferenza dei Capigruppo si riunirà martedì 9 luglio, alle ore 12.
ParlaMint-IT_2019-06-25-LEG18-Sed-125.u5	La Conferenza dei Presidenti dei Gruppi parlamentari, riunitasi oggi con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - la seguente integrazione al programma dei lavori del Senato per i mesi di maggio e giugno 2019: - Doc. XXIV, n. 9 - Risoluzione approvata dalle Commissioni riunite 3ª e 4ª, ai sensi dell'articolo 50, comma 2, del Regolamento, a conclusione dell'esame dell'affare assegnato sulla relazione analitica sulle missioni internazionali in corso e sullo stato degli interventi di cooperazione allo sviluppo a sostegno dei processi di pace e di stabilizzazione, riferita al periodo 1° ottobre-31 dicembre 2018, anche al fine della relativa proroga per il periodo 1° gennaio-31 dicembre 2019, deliberata dal Consiglio dei ministri il 23 aprile 2019
ParlaMint-IT_2019-06-25-LEG18-Sed-125.u6	Nel corso della stessa riunione, la Conferenza dei Presidenti dei Gruppi parlamentari ha altresì adottato - ai sensi dell'articolo 55 del Regolamento - modifiche al calendario corrente e il nuovo calendario dei lavori dell'Assemblea fino al 25 luglio: [[Mercoledì 26 giugno h. 16-21 - Deliberazione su proposte di questione pregiudiziale in ordine al disegno di legge n. 1354 - Decreto-legge n. 34, Crescita economica (approvato dalla Camera dei deputati) - Disegno di legge n. 1354 - Decreto-legge n. 34, Crescita economica (approvato dalla Camera dei deputati) (scade il 29 giugno) Giovedì 27 " h. 9 Venerdì 28 " h. 9,30 (se necessaria)]] [[Martedì 2 luglio h. 16,30 - Comunicazioni del Presidente sulla composizione del Senato]] La settimana dal 1° al 5 luglio sarà dedicata prevalentemente ai lavori delle Commissioni. [[Martedì 9 luglio h. 16,30-20 - Doc. XXIV, n. 9 - Risoluzione delle Commissioni riunite 3ª e 4ª sulla partecipazione dell'Italia alle missioni internazionali - Comunicazioni del Presidente, ai sensi dell'articolo 126- bis , comma 2- bis , del Regolamento sul disegno di legge n. 1312 - Deleghe in materia di spettacolo e per la modifica del codice dei beni culturali (Collegato alla manovra di finanza pubblica) - Disegno di legge n. 944 - Legge di delegazione europea 2018 (approvato dalla Camera dei deputati) (ove concluso dalla Commissione) (voto finale con la presenza del numero legale) - Doc. LXXXVI, n. 2 - Relazione programmatica sulla partecipazione dell'Italia all'Unione europea per l'anno 2019 (ove concluso dalla Commissione) - Doc. LXXXVII, n. 2 - Relazione consuntiva sulla partecipazione dell'Italia all'Unione europea, relativa all'anno 2018 (ove concluso dalla Commissione) - Ratifiche di accordi internazionali definite dalla Commissione affari esteri - Disegno di legge costituzionale n. 214-515-805-B - Riduzione del numero dei parlamentari (approvato in prima deliberazione dal Senato; approvato senza modificazioni in prima deliberazione dalla Camera dei deputati) (seconda deliberazione del Senato) (voto finale con la maggioranza assoluta dei componenti del Senato) (ove concluso dalla Commissione) - Disegno di legge costituzionale n. 1089 - Disposizioni in materia di iniziativa legislativa popolare e di referendum (approvato dalla Camera dei deputati) (ove concluso dalla Commissione) - Disegno di legge n. 1200 e connessi - Tutela vittime violenza di genere (approvato dalla Camera dei deputati) (dalla sede redigente) (ove concluso dalla Commissione) - Documenti definiti dalla Giunta delle elezioni e delle immunità parlamentari in tema di verifica dei poteri - Sindacato ispettivo - Interrogazioni a risposta immediata, ai sensi dell'articolo 151- bis del Regolamento (giovedì 11, ore 15) Mercoledì 10 " h. 9,30-20 Giovedì 11 " h. 9,30-20]] I termini per la presentazione degli emendamenti al disegno di legge n. 944 (Legge di delegazione europea 2018) e al disegno di legge costituzionale n. 1089 (Disposizioni in materia di iniziativa legislativa popolare e di referendum ) saranno stabiliti in relazione ai lavori delle Commissioni. La settimana dal 15 al 19 luglio sarà riservata ai lavori delle Commissioni. [[Martedì 23 luglio 16,30-20 - Seguito argomenti non conclusi - Disegno di legge n. 310 e connessi - Salario minimo orario (ove conclusi dalla Commissione) - Disegno di legge n. 897 e connessi - Videosorveglianza (approvato dalla Camera dei deputati) (ove concluso dalla Commissione) - Disegno di legge n. 1144 e connessi - Distacco comuni di Montecopiolo e Sassofeltrio dalla regione Marche e aggregazione alla regione Emilia-Romagna (approvato dalla Camera dei deputati) (ove concluso dalla Commissione) - Disegno di legge n. … - Decreto-legge n. 53, Disposizioni in materia di ordine e sicurezza pubblica (ove approvato e trasmesso in tempo utile dalla Camera dei deputati) (scade il 13 agosto) - Sindacato ispettivo - Interrogazioni a risposta immediata, ai sensi dell'articolo 151- bis del Regolamento (giovedì 25, ore 15) Mercoledì 24 " 9,30-20 Giovedì 25 " 9,30-20]] I termini per la presentazione degli emendamenti ai disegni di legge n. 310 e connessi (Salario minimo orario), n. 897 e connessi (Videosorveglianza) e n. 1144 e connessi (Distacco comuni di Montecopiolo e Sassofeltrio dalla Regione Marche e aggregazione alla regione Emilia-Romagna) saranno stabiliti in relazione ai lavori delle Commissioni. Il termine per la presentazione degli emendamenti al disegno di legge n. … (Decreto-legge n. 53, Disposizioni in materia di ordine e sicurezza pubblica) sarà stabilito in relazione ai tempi di trasmissione dalla Camera dei deputati. Ripartizione dei tempi per la discussione del disegno di legge n. 1354 (Decreto-legge n. 34, Crescita economica) (7 ore, escluse dichiarazioni di voto) [[Relatori 1 h. Governo 30' Votazioni 30' Gruppi 5 ore, di cui: M5S 1 h. 12' FI-BP 50' L-SP-PSd'Az 49' PD 46' FdI 30' Misto 28' Aut (SVP-PATT, UV) 25' Dissenzienti 5']] Ripartizione dei tempi per la discussione del disegno di legge n. 944 (Legge di delegazione europea 2018) e dei connessi Doc. LXXXVI, n. 2 e Doc. LXXXVII, n. 2 (Relazioni programmatica e consuntiva sulla partecipazione dell'Italia all'Unione europea) (7 ore, escluse dichiarazioni di voto) [[Relatori 1 h. Governo 30' Votazioni 30' Gruppi 5 ore, di cui: M5S 1 h. 12' FI-BP 50' L-SP-PSd'Az 49' PD 46' FdI 30' Misto 28' Aut (SVP-PATT, UV) 25' Dissenzienti 5']] Ripartizione dei tempi per la discussione del disegno di legge n. ... (Decreto-legge n. 53, Disposizioni in materia di ordine e sicurezza pubblica) (7 ore, escluse dichiarazioni di voto) [[Relatori 1 h. Governo 30' Votazioni 30' Gruppi 5 ore, di cui: M5S 1 h. 12' FI-BP 50' L-SP-PSd'Az 49' PD 46' FdI 30' Misto 28' Aut (SVP-PATT, UV) 25' Dissenzienti 5']]
ParlaMint-IT_2019-06-25-LEG18-Sed-125.u7	[[Domando di parlare.]] [[PRESIDENTE. Ne ha facoltà.]] Signor Presidente, mi rivolgo a lei come mi rivolgo al Governo e ai colleghi della maggioranza. Credo oggettivamente che il comportamento tenuto nelle ultime settimane sul decreto-legge cosiddetto crescita - che in realtà creerà solo problemi al nostro Paese e senza offrire nessuna opportunità - sia stato scorretto e abbia nuovamente calpestato il diritto di noi parlamentari, in particolare di noi senatori, di approfondire e conoscere le materie sulle quali ci troviamo a prendere delle decisioni. Signor Presidente, questo decreto-legge è rimasto alla Camera bloccato per molte settimane perché i partiti di maggioranza e il Governo dovevano, da una parte, fare la loro campagna elettorale e, dall'altra, soprattutto andare avanti con ridicoli litigi e prese di posizione che avevano solo una logica comunicativa esterna. [[Applausi dal Gruppo PD]] Esistono l'abitudine e anche la consuetudine tra le due Camere di dare all'altra il tempo necessario per poter approfondire l'esame di un provvedimento. Ecco, l'abitudine e la consuetudine sono state calpestate dal Governo e dalla maggioranza e oggi ci troviamo con una proposta di calendario, votata a maggioranza, nella quale la maggioranza stessa chiede addirittura di comprimere ulteriormente i lavori. Noi avevamo semplicemente chiesto di poter lavorare in Commissione per approfondire i mille e oltre emendamenti per tutta la giornata di domani, non impedendo, ovviamente, l'approvazione del provvedimento nei tempi necessari affinché non decada. Ma forse giovedì sera la maggioranza deve rientrare a casa. Di fatto, ci è stato impedito anche questo, e cioè anche il minimo lasso di tempo necessario per presentare i nostri emendamenti in Commissione e procedere alle votazioni. Ho detto che mi rivolgo a lei, come mi rivolgo al Governo e alla maggioranza, perché credo che il Senato della Repubblica meriti di essere difeso. Lo dico a tutti i colleghi di maggioranza: si stanno creando dei precedenti pericolosi e offensivi che possono pregiudicare il normale, legittimo e democratico andamento dell'attività legislativa. Bisogna bloccare questo tipo di approccio, impedirlo. Noi chiediamo con forza che sia possibile approfondire il provvedimento in questione in Commissione fino a domani sera, e quindi non molto di più, così come richiede il Regolamento. È chiedervi troppo? Non credo che significhi chiedervi troppo dopo che sono state perse settimane, settimane e settimane inutilmente per le vostre diatribe. Allora, signor Presidente, la proposta di calendario che avanzo è molto semplice: chiedo di rimanere domani in Commissione, fino a quando si potrà, e approdare in Aula nella giornata successiva. Non mi sembra molto. Mi sembra questa una richiesta minima e di buon senso per legittimare la nostra attività parlamentare e mantenere quel minimo di dignità necessaria che voi al Governo e voi della maggioranza state continuamente calpestando. [[Applausi dal Gruppo PD.]]
ParlaMint-IT_2019-06-25-LEG18-Sed-125.u8	[[Domando di parlare.]] [[PRESIDENTE. Ne ha facoltà.]] Signor Presidente, anche noi vorremmo motivare all'Assemblea il nostro voto contrario al calendario dei lavori. È evidente che le motivazioni, che sono le stesse già esplicitate, vanno oltre la polemica politica, perché sono di sostanza. Si parla di un decreto-legge, quello sulla crescita, che dovrebbe portare al nostro Paese punti di PIL in più. Si tratta di un tema estremamente discutibile, in cui non crediamo, che però ha costituito oggetto di una discussione che alla Camera ha avuto ben altra estensione, dando la possibilità a quei parlamentari di esprimersi e apportare modifiche al testo. Ricordo a me stessa, prima ancora che a voi, che si tratta del provvedimento che decide i destini di Alitalia, compagnia di bandiera che rischiamo di portare tutta sulla nostre spalle, dato che il decreto-legge in esame ha cancellato il prestito ponte di 900 milioni di euro e ne ha portati 650 in bolletta, e quindi a scapito delle nostre tasche, senza che possiamo discutere di tutto questo dedicando un congruo tempo ai lavori di Commissione. È dunque evidente che qui siamo oltre la polemica, signor Presidente, come lo è che ormai tutti ci stiamo annoiando nel dire le stesse cose, che ripetiamo per ogni provvedimento: l'hanno detto i colleghi della Camera sul decreto-legge sblocca cantieri e lo facciamo noi sul decreto-legge crescita, due dei provvedimenti che rappresentano il momento più caratterizzante dell'attività politica di questo Governo, che contestiamo in toto, ma su cui come minoranza vorremmo avere voce in capitolo. Ancora, una volta, però, non ci è consentito. [[Applausi dal Gruppo FI-BP.]] E poi, signor Presidente, diciamocelo chiaramente, e mi rivolgo ai colleghi Capigruppo di maggioranza, che stimo profondamente, ma anche ai rappresentanti del Governo e ai colleghi senatori che in questo momento si stanno intrattenendo tra loro, evidentemente perché non considerano interessante a sufficienza quanto sto dicendo. [[Applausi dal Gruppo FI-BP.]] Colleghi, siamo pur sempre minoranza, forse fastidiosa e rumorosa, che dev'essere però democraticamente ascoltata: basta con la finzione dell'attenzione al nostro ragionamento di Commissione. Basta con la finzione di tempi di lavori d'Assemblea che sappiamo benissimo non saranno mai rispettati, perché siamo consci che metterete la fiducia. [[Applausi dal Gruppo FI-BP.]] Non prendeteci più in giro, per favore. Non fate finta di ascoltare quello che diciamo in Commissione - in cui crediamo profondamente - o di esaminare i nostri emendamenti, che invece - come al solito - tratterete come carta straccia. Questo provvedimento infatti finirà, come sempre, in un'ordalia di fiducia inutile, che non porterà nulla in più al nostro Paese. [[Applausi dal Gruppo FI-BP.]] Non voglio farla molto lunga: chiedo solo a lei, come Presidente pro tempore, e come ho chiesto al presidente Alberti Casellati, quantomeno di evitare le solite brutte figure. Se la seduta di domani, come al solito, sarà teatro di litigio tra le due componenti della maggioranza, e quindi si dovrà posticipare dalle ore 16 alle ore 17, poi alle 18, alle 19 e infine alle 20, ditecelo prima: non facciamo brutte figure davanti agli occhi del Paese. [[Applausi dal Gruppo FI-BP e del senatore De Falco.]] Non fate sì che il vostro psicodramma di maggioranza che non riesce a stare insieme si rifletta, rimbalzi e produca effetti malefici su di noi, su quest'Assemblea parlamentare, ma soprattutto sul Paese. Signor Presidente, mi affido a lei e anche ai rappresentanti del Governo per evitare che tutto questo accada per l'ennesima volta: è una questione di dignità, del Governo e di quest'Assemblea. [[Applausi dal Gruppo FI-BP e del senatore De Falco.]]
ParlaMint-IT_2019-06-25-LEG18-Sed-125.u9	Senatrice Bernini, al di là della contrarietà, ci sono proposte di modifica del calendario o le vostre coincidono con quelle testé esplicitate dal senatore Marcucci?
ParlaMint-IT_2019-06-25-LEG18-Sed-125.u10	Signor Presidente, se domani la seduta deve iniziare alle ore 16 per concludersi alle ore 21 e tali orari saranno rispettati, su questo concordiamo; su tutto il resto, no.
ParlaMint-IT_2019-06-25-LEG18-Sed-125.u11	[[Domando di parlare.]] [[PRESIDENTE. Ne ha facoltà.]] Signor Presidente, non concordiamo assolutamente sugli orari appena evidenziati. Qualcuno aveva costruito l'ipotesi che fosse meglio eliminare il bicameralismo perfetto, visto che poi soprattutto i decreti-legge e i provvedimenti venivano esaminati unicamente da un ramo del Parlamento. Continuiamo a essere affezionati e convinti, invece, dell'utilità del bicameralismo perfetto, ma non può più continuare ad accadere quello che si è verificato con il decreto-legge in esame e che purtroppo è accaduto anche altre volte. Nel caso del decreto-legge crescita, non ho parole: il lavoro della Camera - tra liti di maggioranza, emendamenti dei relatori che andavano e tornavano e sedute di Commissione - alla fine è durato praticamente quasi otto settimane. Il risultato è che il provvedimento arriva all'attenzione del Senato e già domani, secondo la proposta avanzata dalla maggioranza, inizia l'esame dell'Assemblea, ma credo che la maggior parte dei colleghi non avrà neanche il tempo di documentarsi. Giusto quelli molto curiosi riusciranno, per un provvedimento così articolato e omnibus - anzi, iperomnibus - a documentarsi per capire che cosa dovranno votare. Quindi, la proposta fatta dal collega Marcucci che noi condividiamo è quella minima di poter avere un po' più di tempo a disposizione per il lavoro in Commissione. Oggi abbiamo svolto la discussione generale in Commissione e sono stati presentati molti emendamenti. Dobbiamo avere almeno la possibilità di avere un po' più di tempo per esaminare gli emendamenti. Come sappiamo tutti, anche se formalmente il Governo ancora non ha messo la fiducia, il provvedimento scade il 29 giugno, il giorno di San Pietro e Paolo, dovrà essere esitato almeno il giorno precedente e, quindi, sarà messa quasi certamente la fiducia. Ciò significa che in Aula non si potranno esaminare gli emendamenti, non si potrà discutere e ricordo che si tratta di un provvedimento molto complesso, anche se di scarsa rilevanza - a mio avviso - che contiene una serie innumerevole di norme, alcune delle quali - come ho già detto anche oggi in Commissione - anche condivisibili e di una qualche utilità, ma altre dannose. Le toppe spesso sono peggio del buco. Adesso c'è la cattiva abitudine di chiamare i decreti-legge con nomi fantasiosi per far sembrare che potranno sortire un certo effetto. Ormai da un po' di tempo si usa attribuire certi nomi: quello in questione si chiama «crescita», ma ce ne sono stati altri in passato che si chiamavano allo stesso modo, e non produrrà - ahimè - molti grandi effetti. Contiene solo una serie innumerevole di norme. Per di più la Camera, anche rispetto al testo iniziale del decreto-legge che già era abbastanza omnibus, ne ha aggiunte moltissime altre. Quindi, chiediamo semplicemente di poter continuare il lavoro in Commissione anche nella giornata di domani per poterlo finalmente portare a termine e fare una discussione e una disamina degli emendamenti più attenta e serena. Chiediamo solo un po' più di tempo. Il provvedimento poteva arrivare in Aula nella giornata di giovedì. Come vede, Presidente, chiediamo una cosa molto semplice, che peraltro sarebbe anche compatibile - potremmo anche non farci carico delle compatibilità - con la previsione di scadenza del decreto-legge nella giornata di sabato.
ParlaMint-IT_2019-06-25-LEG18-Sed-125.u12	[[Domando di parlare.]] [[PRESIDENTE. Ne ha facoltà.]] Signor Presidente, vorrei rispondere alle minoranze sulla scelta della calendarizzazione. Anche noi siamo desolati del fatto che il provvedimento sia arrivato in Senato così tardi. Il decreto-legge scade sabato e, quindi, abbiamo pochi giorni a disposizione, sia in Commissione, sia in Aula. A tal proposito, visto che la Camera ha un Regolamento diverso, i nostri colleghi della Camera, di tutti i Gruppi, potrebbero decidere in Conferenza dei Capigruppo di adottare lo stesso identico Regolamento che c'è al Senato, così almeno riusciremmo a fare in modo che alla Camera i provvedimenti possano uscire in tempi utili perché anche il Senato li possa approfondire. Non vorrei infatti che le minoranze, visto che di là fa comodo tirarla alla lunga, facessero il giochino di lamentarsi quando al Senato un provvedimento arriva in ritardo. [[Applausi dai Gruppi L-SP-PSd'Az e M5S]] Quindi, siamo seri fino in fondo, cambiamo il Regolamento alla Camera, se siamo tutti d'accordo, sulla base dell'esperienza del Senato, che funziona bene, così almeno avremo, sì, il bicameralismo perfetto tanto richiamato. Tuttavia, a parte quest'osservazione, indubbiamente l'intenzione da parte nostra era quella di volerlo sviluppare ma, essendo i tempi brevi - come abbiamo stabilito - sinceramente non ce la sentiamo, al di là delle considerazioni di carattere politico, di rinunciare, se dovesse scadere il decreto-legge, alla semplificazione della mini-Ires, con l'aliquota al 20,5 per cento per gli utili reinvestiti, che rappresenta una riduzione di 2,2 miliardi di euro di tasse alle imprese; alla reintroduzione del super ammortamento, tanto richiamato anche dalle forze di minoranza; all'aumento della deducibilità dell'IMU sui capannoni fino al 50 per cento, richiesto a gran voce dalle imprese; ai rimborsi veloci sotto i 50.000 euro per i risparmiatori; alla riapertura della rottamazione- ter, visto il grandissimo successo della pace fiscale ottenuto fino ad adesso; al tema dei marchi storici e agli aiuti ai piccoli Comuni. Che lo si chiami decreto-legge crescita, che porti o meno crescita - questo lo vedremo - di sicuro noi non vogliamo assumerci la responsabilità di rischiare di far scadere un decreto-legge che contiene misure così importanti per le nostre imprese e i nostri cittadini. [[Applausi dai Gruppi L-SP-PSd'Az e M5S.]] Per questo motivo abbiamo chiesto uno sforzo alle minoranze affinché domani si cominci, anche se siamo certi che, con 1.180 emendamenti, non riusciremo ad arrivare in Assemblea con il relatore. Basti pensare a tutti i pareri della 5ᵃ Commissione: per analizzare tutti i 1.180 emendamenti e arrivare alle votazioni ci vorrebbero dieci giorni e, quindi, l'unica strada possibile è portare il disegno di legge all'esame dell'Assemblea anche senza relatore, iniziare a discutere e poi, con o senza la fiducia, approvarlo rapidamente. Avete ragione, certo che ci vuole più tempo ed è per questo motivo che abbiamo annunciato in Conferenza dei Capigruppo che chiederemo alla Camera dei deputati di far pervenire al Senato al più presto, entro e non oltre il 22 luglio, il decreto-legge sicurezza- bis, che scadrà il 13 agosto. Per evitare di ritrovarsi impiccati all'ultimo secondo e non avere la settimana di lavori delle Commissioni e la settimana di lavori di Assemblea utili per visionarlo e analizzarlo, la richiesta da parte di tutta la Conferenza al Governo è stata quella di muoversi in tale direzione. Al Governo, che è qui rappresentato, ci raccomandiamo affinché la Camera approvi in tempi rapidi il decreto sicurezza- bis, per venire incontro a una legittima aspirazione delle minoranze, ma anche della stessa maggioranza, di analizzare bene tutti i provvedimenti. È stata una scelta obbligata per tutta la maggioranza, quindi non un atto di scortesia, né si è voluto a tutti i costi imporre un calendario. [[Applausi dai Gruppi L-SP-PSd'Az e M5S.]]
ParlaMint-IT_2019-06-25-LEG18-Sed-125.u13	[[Domando di parlare.]] [[PRESIDENTE. Ne ha facoltà.]] Signor Presidente, capisco che il senatore Romeo abbia bisogno di dire al Paese a cosa rinunceremmo se non venisse convertito nei tempi utili il decreto-legge in esame. Noi abbiamo un'opinione diversa - e ci torno tra un minuto - sugli effetti di questo provvedimento, ma in questo caso stiamo parlando di un'altra cosa. La proposta del presidente Marcucci era ed è quella di consentire alle Commissioni competenti 6ᵃ e 10ᵃ di lavorare tutto il giorno di domani; quindi non impedirne l'approvazione, ma lavorare almeno una giornata intera, quella di domani. Non c'entra con i suoi timori di conversione. Ribadito questo, ho deciso di intervenire per segnalare ancora una volta il nostro disagio. Se fosse la prima volta che si arriva tardi e si comprime in maniera significativa il lavoro di una delle due Camere, in particolare quello del Senato, potrebbe anche starci; ma non è la prima volta, anzi è l'ennesima volta. Penso che riservare semplicemente tre o quattro giorni di lavoro a una Camera per l'esame di un provvedimento così ampio sia davvero un ulteriore oltraggio ai lavori parlamentari. È questo il messaggio che noi consegniamo alla Presidenza, affinché a sua volta possa interagire con la Presidenza della Camera e fare in modo che i lavori avvengano in maniera più naturale, nel pieno rispetto delle prerogative parlamentari. È chiaro - me lo faccia dire, signor Presidente - che il vero motivo per cui il decreto-legge crescita è rimasto alla Camera dei deputati per quasi due mesi è che per tutto quel tempo la Lega e il MoVimento 5 Stelle hanno fatto un balletto indecente, che ha tenuto fermo il provvedimento [[Applausi dal Gruppo PD]] , continuando una campagna elettorale infinita che si è misurata anche su di esso. Quindi, la nostra sollecitazione va ai Presidenti delle Camere - a lei, per conto della Presidenza del Senato, e anche al Presidente della Camera dei deputati - affinché non sia consentito al Governo e alle forze di maggioranza un simile balletto su provvedimenti così ampi e complessi. Lasciatemi dire una cosa di merito, anche perché non so quanto tempo avremo per discutere il decreto-legge in esame. Dico agli italiani: lasciate ogni speranza di crescita, perché è persa. Questo è infatti un ulteriore esempio del fallimento della politica economica e sociale e del rilancio dello sviluppo del Paese. L'impatto sul PIL è praticamente pari a zero; le norme sono talmente di dettaglio e complesse, che saranno difficilmente applicabili; ci sono pochissimi soldi e peraltro il loro stanziamento entrerà in vigore tra qualche anno: sono addirittura soldi posticipati. Inoltre, le uniche cose di cui ci si può vantare derivano dal recupero di alcuni provvedimenti fatti dai Governi precedenti, cancellati dalla legge di bilancio, come ricordato dal senatore Romeo. Certamente, anche noi siamo d'accordo con il Piano industria 4.0 e con tutto il pacchetto di misure che prevedeva il super-ammortamento. Grazie: lo abbiamo fatto noi ed è stato cancellato dalla legge di bilancio. Quindi, se c'è qualcosa di buono, è quello che è stato ripristinato, rispetto a quanto fatto in passato. Concludo il mio intervento con una battuta: questa mattina un collega del Gruppo Fratelli d'Italia, in Commissioni riunite, ha ricordato quel bizzarro dialogo, da balcone a balcone, che pochi giorni fa ha coinvolto il Presidente del Consiglio. Ebbene, in una stagione in cui tutti i decreti-legge e i provvedimenti del Governo hanno titoli che vogliono avere un forte potere evocativo - come accade per il decreto-legge dignità e, in questo caso, per il decreto-legge crescita, anche se poi nel provvedimento non c'è nulla di un tale tenore - non vorrei che l'unica immagine dal potere evocativo sia esattamente quella di quel dialogo, in cui la persona che parlava con il Presidente del Consiglio del futuro dell'Italia lo faceva in mutande. [[Applausi dal Gruppo PD. Congratulazioni.]]
ParlaMint-IT_2019-06-25-LEG18-Sed-125.u14	Metto ai voti la proposta di modifica del calendario dei lavori dell'Assemblea volta a posticipare la discussione del decreto-legge recante misure urgenti di crescita economica e per la risoluzione di specifiche situazioni di crisi alla giornata di giovedì, avanzata dai senatori Marcucci e De Petris. Non è approvata. Resta pertanto definitivo il calendario dei lavori adottato a maggioranza dalla Conferenza dei Capigruppo e da me comunicato all'Assemblea.
ParlaMint-IT_2019-06-25-LEG18-Sed-125.u15	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, oggi purtroppo voglio ricordare un sindaco e un amico, il sindaco di Rocca di Papa. Purtroppo, qualche giorno fa, Rocca di Papa ha perso il suo primo cittadino, così come tanti di noi hanno perso un amico e la nostra amica Veronica, purtroppo, ha perso il suo compagno e la piccola Maria Regina ha perso il suo papà. Abbiamo perso il sindaco Crestini esattamente tre anni dopo la sua vittoria elettorale, tre anni dopo quel giorno in cui Emanuele, con grandissima caparbietà, riuscì a conquistare quella fascia tricolore a cui tanto ambiva, a seguito dell'enorme passione politica che aveva espresso nella sua vita, prima da consigliere comunale di opposizione e poi da candidato di una coalizione civica. Lo abbiamo perso dopo tre anni di governo cittadino, nel pieno dell'impegno amministrativo e in un'età - quarantasette anni - che è quella del raccolto dei frutti di una vita: una vita di lavoro e di impegno, sia politico che professionale. Emanuele Crestini, sindaco della sua comunità, è scomparso il 20 giugno, dopo aver compiuto l'estremo sacrificio nel momento più difficile della sua città. Mentre tutto intorno a lui collassava, a seguito di un'esplosione, di cui ancora oggi non si conoscono bene le cause e su cui la magistratura sta indagando, insieme a uno dei più stretti collaboratori, Vincenzo Eleuteri, anch'egli deceduto a seguito delle ferite riportate - oggi vogliamo ricordare anche lui - nella casa comunale avvampata dal fuoco, che si distruggeva intorno a lui, ha continuato a cercare in qualche modo di fare qualcosa per la sua città. Emanuele, nonostante le gravi ferite, non si è voluto risparmiare ed è rimasto nei locali fino allo sfinimento, respirando quei fumi nocivi che poi hanno danneggiato in maniera irreparabile i suoi polmoni e l'hanno portato, purtroppo, alla morte. Lo ha fatto per accertarsi che tutti i dipendenti fossero usciti e che non ci fossero cittadini o chiunque all'interno dell'edificio comunale ormai in fiamme. Si è trattato di un atto di coraggio, eroico, pienamente consapevole e percepito dalla popolazione, che in questi giorni ha portato tutti noi, insieme alle più alte cariche dello Stato, ad esprimere non solo parole di cordoglio per la perdita dell'uomo e della figura istituzionale, ma anche e soprattutto parole di encomio per l'azione che il sindaco ha compiuto nella sua ultima opera in mezzo alla gente e alla comunità di Rocca di Papa. Era un uomo, un sindaco e soprattutto un padre. Qualche anno fa Crestini afferrò un estintore e si gettò senza esitare verso un auto in fiamme estinguendo un rogo. Purtroppo, evidentemente, il fuoco era nel suo destino, ma lo era ancor più nel suo DNA, un sano fuoco civile che alimentava le sue battaglie a favore del territorio e dei suoi concittadini, non ultima quella condivisa con tanti di noi a favore della rimozione delle tante, troppe, antenne che invadono Monte Cavo. Tutti insieme vogliamo ricordare il sindaco di Rocca di Papa teso in un grande gesto eroico a difesa della sua città e per questo motivo chiediamo caldamente - daremo seguito a questa richiesta con tutti gli atti necessari - che siano avviate tutte le procedure necessarie per riconoscere a Emanuele Crestini la medaglia d'oro al valore civile. [[Applausi.]]
ParlaMint-IT_2019-06-25-LEG18-Sed-125.u16	[[Domando di parlare.]] [[PRESIDENTE. Ne ha facoltà.]] Signor Presidente, «Muor giovane colui ch'al cielo è caro». Così diceva Menandro ed Emanuele evidentemente ne aveva di motivi per essere caro al cielo. Non è facile per me oggi ricordarlo; non è facile non perché non abbia tante cose da dire su di lui, ma perché la commozione per la sua tragica scomparsa è forte e ogni parola mi sembra ingiustificata e fuori luogo. Conoscevo Emanuele da moltissimi anni. È stato proprietario di uno dei bar storici di Frascati prima e sindaco di Rocca di Papa poi. Le strade della politica a volte ci hanno divisi e, a volte, ci hanno uniti, ma quelle della vita ci hanno permesso di essere spesso vicini. Come dimenticare il suo sorriso tra i tavoli del bar e le sue chiamate: «Bruno, ti devo parlare»? Emanuele era questo: era Emanuele, prima ancora di essere il sindaco Crestini. In questi giorni se n'è andato come un eroe e, forse, in un mondo in cui l'egoismo e l'indifferenza hanno la meglio, il suo gesto è veramente eroico. Eppure, conoscendo Emanuele, so che per lui rientrare in Comune e accertarsi che tutti fossero usciti era solo la cosa più giusta e naturale da fare. Ha agito per gli altri senza pensare alle conseguenze. Lo ha fatto anche quando, qualche anno fa, come ha ricordato il collega Dessì, prima ancora di diventare sindaco, ha salvato un automobilista dall'incendio della sua auto o quando contro tutto e tutti ha consentito nel 2016, a pochi mesi dall'insediamento, di accogliere i migranti a «Mondo Migliore», senza paura, sapendo che quella era la cosa più giusta da fare. Anche quando veniva agitato lo spettro dei porti chiusi, lui ha aperto le porte di Rocca di Papa ai migranti della Diciotti nell'agosto dello scorso anno. [[Applausi del senatore Comincini.]] Ha interpretato fino alle estreme conseguenze la missione di un primo cittadino: quella di essere al servizio degli altri. Lui, che aveva inseguito e realizzato il sogno di diventare sindaco, se n'è andato, per un beffardo gioco del destino, proprio il giorno in cui ricorreva il terzo anniversario della sua vittoria. Fu eletto sindaco il 20 giugno 2016 e il 20 giugno 2019 è morto da sindaco. Non so se definirlo eroe - l'ho detto - e sinceramente non so neanche se lui avrebbe voluto. Ma in un mondo che ha bisogno di esempi positivi - naturalmente condivido quello che ha detto il collega Dessì sulla medaglia d'oro al valor civile e prima ancora il Ministro dell'interno -, Emanuele merita un posto d'onore, perché ci ha ricordato, pagando con la sua stessa vita, il valore più alto della politica: il servizio. Tutti i riconoscimenti giusti e doverosi resteranno vuoti se dimenticheremo nelle nostre azioni future il suo sacrificio, cioè se non impareremo dal suo gesto generoso e incondizionato qual è l'unico, vero senso del nostro fare politica. Caro Emanuele, non avrei mai voluto pronunciare queste parole. In questi giorni, a stretto contatto con i medici che ti monitoravano, ho sempre sperato e pregato di poter tornare a scherzare, progettare e discutere con te delle tante cose che avevi in mente per la tua amata Rocca. Il cielo ha voluto altro, evidentemente gli eri davvero molto caro. A noi, che restiamo quaggiù un po' più soli, il compito di continuare a fare in modo che i tuoi sogni si realizzino, che il tuo sacrificio non sia stato vano, per la tua famiglia, per la tua bimba e per tutti i cittadini di Rocca di Papa. Ciao, Emanuele, che la terra ti sia veramente lieve. [[Applausi.]]
ParlaMint-IT_2019-06-25-LEG18-Sed-125.u17	[[Domando di parlare.]] [[PRESIDENTE. Ne ha facoltà.]] Signor Presidente, anche il Gruppo Forza Italia vuole partecipare a questo momento di pubblica riflessione nell'Aula del Senato, che giustamente ricorda questa vicenda che tutti abbiamo seguito con apprensione nei giorni scorsi, per vicinanza ai territori, per conoscenza di tutti coloro che, in prima linea, provvedono alla pubblica amministrazione, senza immaginare di dover portare il loro spirito di dedizione fino a un sacrificio come questo, che nessuno poteva prevedere, per circostanze assurde: i lavori, l'esplosione, la tragedia della comunità di Rocca di Papa che tutti abbiamo seguito. Quindi il Gruppo di Forza Italia non può che associarsi al sentimento che già dalle parole dei colleghi è venuto. L'omaggio a Crestini è un omaggio che tutte le istituzioni hanno voluto rivolgere, perché il tentativo fatto fino all'ultimo di salvare delle persone, mettendo a repentaglio, come purtroppo drammaticamente è avvenuto, la propria vita per essere capo di una comunità fino alle estreme conseguenze, è qualcosa che è giusto che questa Assemblea rinnovi. Oggi a fare l'amministratore molte volte non ci si fa caso; soprattutto in Comuni di medie e piccole dimensioni è un sacrificio: non ci sono vantaggi, non ci sono retribuzioni. Spesso si accomunano in un ingeneroso giudizio verso la politica tutte le realtà, quelle piccole e quelle grandi. E quelle di queste dimensioni vedono gli amministratori, spesso con grande sacrificio e grande impegno, al di là delle loro appartenenze, della loro collocazione politica, prestare la loro opera di amministratori locali al servizio di tutti. Questo caso che il fato ha voluto così drammatico - addirittura immolare la propria vita nel tentativo di salvare dei concittadini - fa capire ancora di più cosa voglia dire il servizio alla propria comunità. A volte le parole si fanno un po' retoriche. Prima qualche collega diceva di non sapere se Crestini debba essere definito un eroe civile o meno. Io penso di sì, perché è giusto sottolineare questo gesto, ricordarlo in quest'Aula e rendere omaggio a lui, a tutti coloro che sono stati coinvolti in questa tragedia, che ha provocato anche altre vittime e feriti, e a una comunità che intorno a lui si era organizzata con una partecipazione politica appassionata. Una città che conosciamo, un bel luogo, una stazione climatica tante volte evocata per la sua bellezza, questa volta ha fatto irruzione nelle cronache italiane per una vicenda così drammatica. È bene che il Senato abbia dedicato questa fase dei suoi lavori al ricordo e alla memoria di un uomo che è stato esempio virtuoso che la comunità nazionale deve considerare in ogni momento. Anche noi ci uniamo al ricordo di Crestini e rendiamo omaggio a questo grande uomo al servizio della sua comunità. [[Applausi.]]
ParlaMint-IT_2019-06-25-LEG18-Sed-125.u18	La Presidenza si unisce al ricordo per ciò che il sindaco di Rocca di Papa ha fatto e al cordoglio per quanto accaduto. Invito l'Assemblea ad osservare un minuto di silenzio. [[La Presidenza e l'Assemblea si levano in piedi e osservano un minuto di silenzio. Applausi.]]
ParlaMint-IT_2019-06-25-LEG18-Sed-125.u19	[[Domando di parlare.]] [[PRESIDENTE. Ne ha facoltà.]] Signor Presidente, abito a Viareggio e il 29 giugno di dieci anni fa ero a letto con mio figlio che aveva tre mesi, quando sentii prima un tonfo e poi un'esplosione che fece tremare la casa. Il boato proveniva dalla stazione dove mi precipitai: non c'era ancora nessuno, tranne alcuni terrorizzati utenti che aspettavano il treno. Rimasi sorpreso dalla vista di tutti i vetri bucati come se fossero stati colpiti con una mitragliatrice. Infatti il vagone, deragliando, sparò le pietre dai binari colpendo la stazione. Raggiunsi poi l'ultimo vagone, il quattordicesimo, anch'esso in fiamme. La tragedia avvenuta quella notte si sarebbe potuta trasformare in un'apocalisse ancora più devastante per Viareggio, se il calore sprigionato dalla cisterna squarciata avesse, per via del vento, interessato le cisterne adiacenti. Il GPL contenuto sarebbe andato in ebollizione e le cisterne sarebbero tutte esplose generando uno tsunami di fuoco che sarebbe avanzato per 1.000 metri. Le vittime sarebbero state migliaia. Signor Presidente, colleghi, se volete capire cosa è successo quella tragica notte, consiglio vivamente di vedere la rappresentazione teatrale di Ilaria Lonigro e Davide Moretti «32 A beautiful thing». È un consiglio che rivolgo, in particolare, a coloro che in quest'Assemblea fanno gli interessi delle élite e non dei cittadini; 32 è il numero delle vittime, purtroppo anche di bambini molto piccoli. Quella di Viareggio fu giustamente definita una strage. Mauro Moretti, allora amministratore delegato di FS e RFI, ha parlato invece di uno «spiacevole episodio». L'accertamento delle responsabilità da parte della magistratura, però, non ha seguito la strada dell'"episodio", ma quella della strage e il lavoro degli inquirenti ha portato ad un processo che il 31 gennaio 2017 ha condannato tra gli altri Moretti a sette anni di carcere. Inoltre, proprio la settimana scorsa, la corte di appello di Firenze ha nuovamente condannato Moretti a sette anni di reclusione, per le sue responsabilità sia al vertice di RFI che di FS. Cari colleghi, vi è sufficiente per revocargli il cavalierato? Ricordo infatti che il 31 maggio del 2010, a nemmeno un anno dalla strage di Viareggio, Moretti, allora già indagato, venne insignito di tale onorificenza dal Presidente della Repubblica. Concludo dicendo che in questi dieci anni abbiamo avuto una politica complice e compiacente con i poteri economici di questo Paese; oggi ne abbiamo un'altra che sta dalla parte dei cittadini. Come Stato dobbiamo stare con le vittime, dobbiamo lavorare per prevenire gli incidenti, dobbiamo punire i colpevoli e non premiarli. In questo modo non avremmo fatto nulla di speciale, ma semplicemente il nostro dovere. [[Applausi dal Gruppo M5S.]]
ParlaMint-IT_2019-06-25-LEG18-Sed-125.u20	[[Domando di parlare.]] [[PRESIDENTE. Ne ha facoltà.]] Signor Presidente, colleghi, oggi è aumentata la preoccupazione per la mia Regione - l'Emilia-Romagna - sia pur mitigata per gli arresti eseguiti questa mattina anche a Piacenza dalle Forze dell'ordine - con le quali voglio complimentarmi - nei confronti di appartenenti alle cosche della 'ndrangheta presenti in Regione. Da anni ormai la criminalità organizzata ha spostato gran parte dei propri interessi al Nord Italia e la mia Regione, purtroppo, soffre pesantemente per questo male endemico. La notizia di oggi, quindi, è una boccata di ossigeno per tutti quei milioni di emiliano-romagnoli onesti che vivono con la consapevolezza della presenza di questi criminali, per tutti quei lavoratori e quelle imprese trasparenti che lavorano offrendo al mercato italiano ed estero l'elevata qualità ed unicità dei prodotti del nostro territorio. Per salvaguardare tutti questi che ho citato, persone ed imprese, però, ho una grande preoccupazione, un sentimento che nasce dal mio ruolo di rappresentante: nel leggere che anche il presidente dell'assemblea comunale di Piacenza, Giuseppe Caruso, è stato sottoposto a misura cautelare, sorge spontaneo il desiderio di ribadire ancora una volta come sia fondamentale la valutazione preventiva dei candidati in ogni ordine e grado dal locale al nazionale. Troppo spesso i partiti tradizionali si lasciano ammaliare dal capobastone di turno, portatore di voti, senza avere garanzie di trasparenza e assoluta onestà. Il territorio di Piacenza fa parte del mio collegio elettorale, per questo concludo con la risolutezza e l'assoluta certezza che il mio impegno per questo territorio sarà ancora più incessante nel monitorare, insieme con i tanti portavoce locali del Movimento e con i tanti attivisti, l'attività delle amministrazioni locali per denunciare atti illegittimi, aberrazioni e assenza di trasparenza. [[Applausi dal Gruppo M5S.]]
ParlaMint-IT_2019-06-25-LEG18-Sed-125.u21	[[Domando di parlare.]] [[PRESIDENTE. Ne ha facoltà.]] Signor Presidente, onorevoli colleghi, nella giornata di ieri, nella villa comunale di Andria, alle ore 21 circa, in un orario in cui erano presenti famiglie e bambini, un uomo è stato vittima di un agguato nel quale ha perso la vita. Questo è l'ultimo di innumerevoli episodi criminosi avvenuti nel territorio della Provincia barese e della Provincia di Barletta-Andria-Trani. Per questi motivi, il 28 maggio di quest'anno ho presentato insieme ad altri colleghi, un'interrogazione a risposta scritta ai Ministri della difesa e dell'interno proprio per intraprendere le azioni necessarie al fine di garantire livelli di sicurezza maggiori, prevedendo anche l'estensione dell'operazione «Strade sicure» mediante un aumento della presenza delle Forze armate, che possono essere utilizzate per specifiche ed eccezionali esigenze di prevenzione della criminalità, in determinate aree metropolitane ovvero a difesa di siti reputati particolarmente sensibili. Tale situazione non più sopportabile dalla cittadinanza e, com'è ovvio, la mancanza di sicurezza incide non solo sull'incolumità personale, ma anche sulle attività imprenditoriali. Per questo oggi, facendo leva sulla sensibilità e competenza dei ministri Trenta e Salvini, chiedo l'incremento del personale militare sul territorio della Provincia barese e della Provincia di Barletta-Andria-Trani, nonché l'incremento delle misure urgenti al fine di elevare i livelli minimi di sicurezza. [[Applausi dal Gruppo M5S.]]
ParlaMint-IT_2019-06-25-LEG18-Sed-125.u22	[[Domando di parlare.]] [[PRESIDENTE. Ne ha facoltà.]] Signor Presidente, colleghi, sono contenta che sia ancora in Aula il sottosegretario Crimi, che così mi aiuterà - credo - a trasmettere questa mia presa di posizione e questa mia richiesta al Governo. Tutti noi sappiamo, perché è da dodici giorni che lo leggiamo ogni giorno sui giornali, che 43 naufraghi ormai disperati si aggirano nelle vicinanze di Lampedusa senza riuscire a trovare un posto sicuro in cui sbarcare. Fa vergogna a un Continente di cinquecento milioni di abitanti. Fa vergogna a ventotto Governi e a ventotto Stati assistere, francamente indifferenti, a questa tragedia che si consuma a pochi chilometri da noi. Sappiamo che la Germania si è offerta di ospitarne alcuni. Sappiamo, e leggiamo sempre sui giornali, che alcuni vescovi hanno fatto la stessa offerta. Ma avremo tempo. Ora non voglio buttarla in politica. Avremo tempo di discutere di questo grande dossier in tempi opportuni, a partire dalle missioni internazionali. Alla Camera è appena iniziato, con le relative audizioni, l'esame di una proposta di legge di iniziativa popolare promossa dalla campagna «Ero straniero», per mettere un po' di legalità è un po' di umanità in tutto questo settore, non curato ma spesso utilizzato per altri fini. Ciò che intendo chiederle, signor Presidente, è di farsi interprete presso il Governo. Io penso che dopo dodici giorni in questa situazione, a quaranta gradi, un atto di umana legalità renderebbe grande il nostro Paese. Non sono una marziana. So perfettamente che è in corso un braccio di ferro paradiplomatico, ma io credo che, come dice la legge del mare, prima la gente si salva poi si discute. In ogni caso, fa grande un Paese (che, come abbiamo appena sentito, è fatto anche di grandi personaggi di grande umanità) un atto di umana legalità, che vi chiedo con grande forza. Sono 43 persone di pelle diversa. Sono 43 persone per cui non vale "prima gli italiani", ma sono 43 persone per cui vale il "prima le persone". Fateli scendere. Poi discutiamo. [[Applausi dal Gruppo PD e della senatrice Cattaneo.]]
ParlaMint-IT_2019-06-25-LEG18-Sed-125.u23	[[Domando di parlare.]] [[PRESIDENTE. Ne ha facoltà.]] Signor Presidente, venerdì 21 giugno ci ha lasciati Attilio Martino. Voglio da quest'Aula, innanzitutto, esprimere le più sincere condoglianze al figlio Flavio e alla moglie Ughetta. In provincia di Cuneo, la Provincia da cui io provengo, tutti ricordiamo Attilio come Presidente dell'ANPI fino al 2014, incarico che poi ho dovuto lasciare per motivi di salute, e poi come presidente onorario dell'ANPI stessa. Lo ricordiamo come convinto difensore di quei valori della Resistenza che hanno generato e plasmato la Costituzione del nostro Paese. Attilio nasce il 9 settembre del 1928 a Ceva, figlio di operai. Lui stesso garzone operaio e poi barbiere. Ancora ragazzino, partecipa alla Resistenza come staffetta partigiana. Poi, dopo la guerra è impegnato sul territorio, nella sua comunità, sul piano politico, come dirigente della FGCI, del Partito Comunista e poi del Partito Democratico; sul piano amministrativo, come consigliere, assessore e poi vice sindaco di Ceva, come vice presidente dell'Acquedotto delle Langhe; come consigliere provinciale, dal 1964 al 1975, e poi, dal 1973, per tre legislature, come deputato e senatore in quest'Aula. Fino al 1984, sarà anche componente del Consiglio d'Europa. Attilio ci lascia nel cuore, innanzitutto, la testimonianza della sua affabilità e del suo stile; il riferimento forte e costante a quei valori di libertà, di democrazia, di solidarietà e di eguaglianza. Ci lascia il suo impegno per i più poveri e più deboli del territorio e delle nostre comunità. Ci lascia un grande esempio, sicuramente non solo per i giovani, ma per tutti. Grazie Attilio. [[Applausi dal Gruppo PD.]]
ParlaMint-IT_2019-06-25-LEG18-Sed-125.u24	[[Domando di parlare.]] [[PRESIDENTE. Ne ha facoltà.]] Signor Presidente, l'Associazione nazionale ex deportati di Sesto San Giovanni e di Monza è un'importante istituzione di valore nazionale, che in vent'anni di attività ha raccolto i nomi e le storie di oltre 11.000 deportati politici nei campi di concentramento. Non è un caso che l'ANED sia importante a Sesto San Giovanni e a Monza, perché lì c'erano le grandi fabbriche da cui furono deportati dai nazisti centinaia di oppositori al regime. L'archivio di ANED in questi anni è stato utilizzato dal centro di documentazione ebraica; è stato ed è un punto di riferimento per molti ricercatori internazionali. ANED ha un ruolo importante per mantenere viva la memoria di quella tragedia perpetrata dalla dittatura nazifascista; organizza ogni anno centinaia di studenti e li porta nei lager a rendersi conto di cosa sono stati i campi di deportazione e di sterminio. Ecco, l'altro giorno il sindaco di Sesto San Giovanni ha annunciato che tra un mese lo stabile in cui oggi c'è la sede di ANED e del suo archivio sarà alienato e dovrà essere liberato subito, senza neppure avvisare le associazioni che oggi hanno sede lì e senza preoccuparsi di garantire una sede a quello che è un patrimonio importante per l'intero Paese. Questo è lo stesso sindaco che ha cancellato dalla carta intestata del Comune di Sesto San Giovanni la dicitura «Città medaglia d'oro della Resistenza», quasi si stia dedicando a tentare di cancellare la storia antifascista di una città così importante. Credo - mi rivolgo a lei, signor Presidente - che vada preservato questo patrimonio storico, che racconta le storie di migliaia di deportati politici e che raccoglie i loro nomi. Per questo le chiedo - e faremo lo stesso con un'interrogazione al Governo - di attivarsi per garantire che questo patrimonio (ANED e il suo archivio) non perdano la loro sede a Sesto San Giovanni. [[Applausi dal Gruppo PD.]]
ParlaMint-IT_2019-06-25-LEG18-Sed-125.u25	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento, sono pubblicati nell'allegato B al Resoconto della seduta odierna.
ParlaMint-IT_2019-06-25-LEG18-Sed-125.u26	Il Senato tornerà a riunirsi in seduta pubblica domani, mercoledì 26 giugno, alle ore 16, con il seguente ordine del giorno: (Vedi ordine del giorno) La seduta è tolta (ore 17,33).
