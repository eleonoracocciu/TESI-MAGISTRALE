ParlaMint-IT_2019-09-17-LEG18-Sed-149.u1	La seduta è aperta (ore 16,33). Si dia lettura del processo verbale. DURNWALDER , segretario, dà lettura del processo verbale della seduta del 10 settembre. PRESIDENTE. Non essendovi osservazioni, il processo verbale è approvato.
ParlaMint-IT_2019-09-17-LEG18-Sed-149.u2	L'elenco dei senatori in congedo e assenti per incarico ricevuto dal Senato, nonché ulteriori comunicazioni all'Assemblea saranno pubblicati nell'allegato B al Resoconto della seduta odierna.
ParlaMint-IT_2019-09-17-LEG18-Sed-149.u3	Onorevoli colleghi, comunico di aver ricevuto la seguente lettera: «Roma, 16 settembre 2019 Onorevole Presidente, informo la S.V. che il Presidente della Repubblica, con proprio decreto in data 13 settembre 2019, adottato su mia proposta, sentito il Consiglio dei Ministri, ha nominato i seguenti Sottosegretari di Stato: alla Presidenza del Consiglio dei Ministri: dott.ssa Laura Agea; sen. Gianluca Castaldi; sen. prof.ssa Simona Flavia Malpezzi; dott. Andrea Martella; sen. prof. Mario Turco; per gli Affari esteri e la cooperazione internazionale: on. dott.ssa Emanuela Claudia Del Re; Marina Sereni; on. dott. Manlio Di Stefano; sen. dott. Ricardo Antonio Merlo; on. dott. Ivan Scalfarotto; per l'Interno: sen. Vito Claudio Crimi; on. dott. Matteo Mauri; on. dott. Carlo Sibilia; dott. Achille Variati; per la Giustizia: on. dott. Vittorio Ferraresi; on. prof. Andrea Giorgis; per la Difesa: dott. Giulio Calvisi; on. dott. Angelo Tofalo; per l'Economia e le finanze: on. dott.ssa Laura Castelli; sen. dott. Antonio Misiani; Pier Paolo Baretta; prof.ssa Maria Cecilia Guerra; on. dott. Alessio Mattia Villarosa; per lo Sviluppo economico: on. dott. Stefano Buffagni; on. dott.ssa Mirella Liuzzi; dott. Gian Paolo Manzella; on. dott.ssa Alessia Morani; dott.ssa Alessandra Todde; per le Politiche agricole alimentari, forestali e del turismo: on. dott. Giuseppe L'Abbate; per l'Ambiente e la tutela del territorio e del mare: on. dott. Roberto Morassut; per le Infrastrutture e i trasporti: Giancarlo Cancelleri; sen. dott. Salvatore Margiotta; on. dott. Roberto Traversi; per il Lavoro e le politiche sociali: sen. Stanislao Di Piazza; dott.ssa Francesca Puglisi; per l'Istruzione, l'università e la ricerca: on. dott.ssa Anna Ascani; on. dott.ssa Lucia Azzolina; dott. Giuseppe De Cristofaro; per i Beni e le attività culturali: dott.ssa Lorenza Bonaccorsi; on. dott.ssa Anna Laura Orrico; per la Salute: sen. prof. Pierpaolo Sileri; dott.ssa Sandra Zampa. Con la più viva cordialità F.to Giuseppe Conte»
ParlaMint-IT_2019-09-17-LEG18-Sed-149.u4	L'ordine del giorno reca: «Comunicazioni del Presidente». Colleghi, la Conferenza dei Capigruppo ha approvato il calendario dei lavori dell'Assemblea dal pomeriggio di martedì 24 settembre fino a giovedì 26. Saranno discussi i seguenti provvedimenti: il decreto-legge sulla continuità delle funzioni del Garante per la protezione dei dati personali; dalla sede redigente, i disegni di legge sulla valorizzazione delle produzioni alimentari di origine locale, sulle società del settore lattiero-caseario, sui mezzi elettrici negli aeroporti, sulla sicurezza per gli esercenti delle professioni sanitarie; il disegno di legge sul distacco dei Comuni di Montecopiolo e Sassofeltrio; le ratifiche di accordi internazionali definiti dalla Commissione affari esteri.
ParlaMint-IT_2019-09-17-LEG18-Sed-149.u5	La Conferenza dei Presidenti dei Gruppi parlamentari, riunitasi oggi con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - il seguente programma dei lavori del Senato per i mesi di settembre e ottobre 2019: - Disegno di legge n. 728 - Norme per la valorizzazione delle piccole produzioni agroalimentari di origine locale (dalla sede redigente) - Disegno di legge n. 1110 - Modifica all'articolo 4 del testo unico in materia di società a partecipazione pubblica, di cui al decreto legislativo 19 agosto 2016, n. 175, concernente le partecipazioni in società operanti nel settore lattiero-caseario (approvato dalla Camera dei deputati) (dalla sede redigente) - Disegno di legge n. 787 - Disposizioni per la sostituzione di automezzi e attrezzature alimentati con motori endotermici con automezzi e attrezzature a trazione elettrica negli aeroporti individuati dall'articolo 1, comma 3, del regolamento di cui al decreto del Presidente della Repubblica 17 settembre 2015, n. 201 (dalla sede redigente) - Disegno di legge n. 867 - Disposizioni in materia di sicurezza per gli esercenti le professioni sanitarie nell'esercizio delle loro funzioni (dalla sede redigente) - Disegno di legge n. 1144 e connessi - Distacco dei comuni di Montecopiolo e Sassofeltrio dalla regione Marche e loro aggregazione alla regione Emilia-Romagna, nell'ambito della provincia di Rimini, ai sensi dell'articolo 132, secondo comma, della Costituzione (approvato dalla Camera dei deputati) - Disegni di legge di conversione di decreti-legge - Ratifiche di accordi internazionali definite dalla Commissione competente - Mozioni - Interpellanze ed interrogazioni - Documenti definiti dalla Giunta delle elezioni e delle immunità parlamentari
ParlaMint-IT_2019-09-17-LEG18-Sed-149.u6	Nel corso della stessa riunione, la Conferenza dei Presidenti dei Gruppi parlamentari ha altresì adottato - ai sensi dell'articolo 55 del Regolamento - il calendario dei lavori dal 24 al 26 settembre 2019: [[Martedì 24 settembre 16,30-20 - Disegno di legge n. 1460 - Decreto-legge n. 75, Continuità funzioni Garante protezione dati personali (scade il 6 ottobre) - Disegno di legge n. 728 - Valorizzazioni piccole produzioni alimentari di origine locale (dalla sede redigente) - Disegno di legge n. 1110 - Partecipazioni in società del settore lattiero-caseario (approvato dalla Camera dei deputati) (dalla sede redigente) - Disegno di legge n. 787 - Mezzi elettrici negli hub aeroportuali (dalla sede redigente) - Disegno di legge n. 867 - Sicurezza per gli esercenti le professioni sanitarie (dalla sede redigente) - Disegno di legge n. 1144 e connessi - Distacco comuni di Montecopiolo e Sassofeltrio dalla regione Marche e aggregazione alla regione Emilia-Romagna ( approvato dalla Camera dei deputati) - Ratifiche di accordi internazionali definite dalla Commissione affari esteri Mercoledì 25 " 9,30-20 Giovedì 26 " 9,30-20]] Il termine per la presentazione degli emendamenti al disegno di legge n. 1460 (Decreto-legge n. 75, Continuità funzioni Garante protezione dati personali) sarà stabilito in relazione ai lavori della Commissione. Ripartizione dei tempi per la discussione del disegno di legge n. 1460 (Decreto-legge n. 75, Continuità funzioni Garante protezione dati personali) (5 ore, escluse dichiarazioni di voto) [[Relatore 30' Governo 30' Votazioni 30' Gruppi 3 ore e 30 minuti, di cui: M5S 50' FI-BP 35' L-SP-PSd'Az 34' PD 31' FdI 21' Misto 20' Aut (SVP-PATT, UV) 18' Dissenzienti 5']]
ParlaMint-IT_2019-09-17-LEG18-Sed-149.u7	[[Domando di parlare.]] [[PRESIDENTE. Ne ha facoltà.]] Signor Presidente, vorrei dare ai colleghi riscontro della Conferenza dei Capigruppo che abbiamo appena tenuto con la presidente Alberti Casellati e con i colleghi Capigruppo. Come è evidente, il voto sulla calendarizzazione che partirà dalla prossima settimana è stato unanime, avendo trovato le giuste convergenze sia sui provvedimenti di urgenza, sia sui provvedimenti che erano già stati calendarizzati prima della chiusura della sessione estiva (chiusura... qui non c'è mai stata la chiusura, diciamo prima degli eventi agostani). L'unico tema su cui vorrei portare l'attenzione di tutti i colleghi riguarda la nota sentenza che attendiamo dalla Corte costituzionale a partire dal 24 settembre. Il tema è quello del suicidio assistito, noto a tutti, su cui si è misurata sino ad ora solamente la Camera dei deputati, pronunciandosi con un deliberato, una sorta di verbale di seduta congiunta di Commissioni, in cui si è accertata l'impossibilità di legiferare sulla materia, ma su cui, proprio perché la Camera dei deputati ha trattenuto i disegni di legge sulla materia per un intero anno, non si è potuto pronunciare il Senato. Forza Italia ha chiesto, attraverso una mozione, in grado di impegnare non solamente il Governo, naturalmente stimabile ma comunque rappresentativo solo di una maggioranza del Parlamento, bensì l'intero Parlamento, di poter sollecitare la Corte costituzionale; ha cioè chiesto, nel rispetto delle rispettive attribuzioni e competenze, ma in base a un principio di leale collaborazione tra organi costituzionali, che si potesse consentire a noi componenti della Camera alta, del Senato della Repubblica, di pronunciarci sulla materia, di misurare le nostre pur diverse sensibilità legiferando. Pertanto, signor Presidente, abbiamo chiesto di non dismettere i nostri diritti-doveri di legislatori e di poterci pronunciare su quello che si profila come un vuoto normativo in materia di suicidio assistito. [[Applausi dal Gruppo FI-BP]] Il tema non è stato definito nella Conferenza dei Capigruppo di oggi, ma è stato rimandato alla prossima settimana, perché la richiesta unanime di tutti i Capigruppo è stata quella, in via preliminare, di chiedere al nostro Presidente di segnalare alla Corte costituzionale che esistono alcuni disegni di legge depositati in Senato ed esiste la volontà del Senato di legiferare sulla materia, dando in questo modo alla Corte costituzionale, sempre nel rispetto delle attribuzioni e delle competenze dei due organi costituzionali, la possibilità di riflettere sul punto e di considerare un termine, il 24 settembre, per sua natura ordinatorio, come un termine flessibile. Questo è il punto su cui noi ritorneremo la prossima settimana. Questo è il punto della nostra mozione in tema di suicidio assistito. Questo è il punto che Forza Italia vuole portare all'attenzione dei colleghi, perché si tratta di un tema che deve coinvolgere tutti noi, non è un tema che riguarda solamente la minoranza o la maggioranza. Lo stesso presidente Conte, a seguito di una istanza mossa dalla nostra senatrice Binetti, ha detto che il tema è all'attenzione del Governo, ma che l'iniziativa legislativa non può essere del Governo, bensì del Parlamento. Allora, forti anche di questa suggestione che il presidente Conte ha presentato alla Camera non più tardi della settimana scorsa, noi siamo in questa sede a dire che, tramite il presidente Alberti Casellati, segnaleremo alla Corte costituzionale la nostra intenzione di essere presenti nel percorso legislativo sul suicidio assistito e, a partire dalla prossima settimana, reitereremo la richiesta di calendarizzazione delle nostre mozioni. [[Applausi dal Gruppo FI-BP.]]
ParlaMint-IT_2019-09-17-LEG18-Sed-149.u8	[[Domando di parlare.]] [[PRESIDENTE. Ne ha facoltà.]] Signor Presidente, intervengo sullo stesso argomento sul quale ha preso la parola la senatrice Bernini, che è stato tra l'altro l'unico che ha richiesto una discussione e un dibattito nell'ambito della Conferenza dei Capigruppo. Fratelli d'Italia ha presentato una mozione tesa ad avviare nella sede parlamentare ogni iniziativa di competenza volta a garantire l'esame e l'approvazione in tempi congrui di una normativa specifica sul fine vita, anche al fine di colmare il vuoto legislativo esistente. Voglio precisare che la prossima settimana torneremo sull'argomento in Conferenza dei Capigruppo, chiedendo ancora una calendarizzazione d'urgenza della materia e delle relative mozioni. Per contestualizzare la nostra richiesta voglio ricordare, come già fatto dalla collega Bernini, che per il 24 settembre prossimo è prevista la pronuncia della Corte costituzionale in merito alla legittimità dell'articolo 580 del codice penale che punisce il reato di istigazione o aiuto al suicidio. Ci sarà quindi una pronuncia della Corte, mentre i lavori avviati alla Camera nelle Commissioni di competenza - la II (Giustizia) e la XII (Affari sociali) - si sono conclusi purtroppo il 31 luglio con un nulla di fatto. Da qui la decisione di Fratelli d'Italia di presentare una mozione per avviare in Senato l' iter necessario affinché si arrivi a normare la materia, colmando l'attuale vuoto legislativo. Sia nella mozione che nella discussione svoltasi nella Conferenza dei Capigruppo non siamo entrati in alcun modo nel merito, abbiamo posto però una questione di metodo e torneremo a farlo perché riteniamo che spetti al Parlamento il compito di legiferare. Lo stesso presidente Conte, il 10 settembre scorso in quest'Aula, ha precisato che sarebbe impropria un'azione governativa sul tema e che la pronuncia della Corte comunque riguarderebbe un segmento, un aspetto e non l'intera e vasta materia dell'eutanasia. Rispetto a questo noi ribadiamo l'urgenza di normare la materia. [[Applausi dal Gruppo FdI.]]
ParlaMint-IT_2019-09-17-LEG18-Sed-149.u9	Le mozioni, le interpellanze e le interrogazioni pervenute alla Presidenza, nonché gli atti e i documenti trasmessi alle Commissioni permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
ParlaMint-IT_2019-09-17-LEG18-Sed-149.u10	Il Senato tornerà a riunirsi in seduta pubblica martedì 24 settembre, alle ore 16,30, con il seguente ordine del giorno: (Vedi ordine del giorno) La seduta è tolta (ore 16,48).
